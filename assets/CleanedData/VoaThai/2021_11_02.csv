title,summary,link,published
ไบเดน เริ่มหารือวิกฤตโลกร้อนด้วยพันธสัญญาใหม่ของสหรัฐฯ,"ประธานาธิบดี โจ ไบเดน ประกาศพันธสัญญาหลากหลายข้อของสหรัฐฯ ต่อที่ประชุมว่าด้วยปัญหาสภาพภูมิอากาศเปลี่ยนแปลง ซึ่งจัดขึ้นโดยองค์การสหประชาชาติและมีผู้นำจากกว่า 100 ประเทศเข้าร่วมเพื่อหารือวิธีแก้ไขวิกฤตภาวะโลกร้อน การประชุม 2021 United Nations Climate Change Conference หรือที่เรียกย่อ ๆ ว่า COP26 ขององค์การสหประชาชาติ มีขึ้นระหว่างวันที่ 31 ตุลาคม - 12 พฤศจิกายนนี้ที่ เมืองกลาสโกว์ ประเทศสกอตแลนด์ เริ่มต้นขึ้นแล้วในวันจันทร์ โดยปธน.ไบเดน ประกาศว่า สหรัฐฯ มั่นใจว่าจะสามารถบรรลุเป้าหมายที่ตนตั้งไว้ในระหว่างการประชุมสุดยอดผู้นำด้านสภาพภูมิอากาศเมื่อเดือนเมษายนที่ผ่านมา ซึ่งก็คือการลดการปล่อยก๊าซคาร์บอนไดออกไซด์ลง 50-52% ให้มาอยู่ที่ระดับต่ำกว่าที่บันทึกได้เมื่อปี ค.ศ. 2005 ให้ได้ภายในปี ค.ศ. 2030 ผู้นำสหรัฐฯ ยังกล่าวย้ำด้วยว่า สหรัฐฯ จะแสดงให้ทั่วโลกเห็นว่า อเมริกาไม่ได้เพียงกลับเข้ามาร่วมกับนานาประเทศในการแก้ไขปัญหาภาวะโลกร้อน แต่ยังจะมาเป็นผู้นำด้วยการแสดงให้เห็นถึงความสำเร็จในการนี้ด้วย นอกจากการแสดงความมุ่งมั่นดังกล่าวแล้ว ปธน.ไบเดน ยังประกาศเป้าหมายใหม่ๆ ของสหรัฐฯ อันได้แก่ แผนงานต่างๆ ภายใต้งบประมาณ 3,000 ล้านดอลลาร์สำหรับนโยบาย President’s Emergency Plan for Adaptation and Resilience เพื่อสร้างความตระหนักเกี่ยวกับวิกฤตการเปลี่ยนแปลงของสภาพภูมิอากาศโลก รวมทั้งการสนับสนุนและดำเนินการต่างๆ การผ่านกฎหมายเพื่อปรับปรุงโครงสร้างพื้นฐานของสหรัฐฯ และเพื่อลดการปล่อยก๊าซเรือนกระจกให้ได้อย่างน้อย กิกะตัน (gigaton) หรือราว 1 ล้านล้านกิโลกรัม ภายในปี ค.ศ. 2030 ด้วย ทั้งนี้ ผู้ที่วิจารณ์ปธน.ไบเดน ให้ความเห็นว่า พันธสัญญาต่างๆ ของรัฐบาลสหรัฐฯ ชุดปัจจุบันนั้น ยังไม่ยิ่งใหญ่มากเท่ากับที่ประเทศพัฒนาแล้วหลายประเทศสัญญาออกมา ขณะเดียวกัน ผู้นำสหรัฐฯ กล่าวเมื่อช่วงเย็นวันอาทิตย์ที่ผ่านมาว่า ตน “รู้สึกผิดหวัง” ที่จีนและรัสเซีย ไม่ได้เสนอพันธสัญญาใหม่ๆ เพื่อช่วยลดการปล่อยก๊าซเรือนกระจกเลย และในวันจันทร์นี้เอง รัฐบาลจีนประกาศว่า ประธานาธิบดี สี จิ้นผิง จะร่วมกล่าวปราศรัยในการประชุมสุดยอด COP26 ด้วยผ่านสุนทรพจน์ที่จัดพิมพ์ในรูปเอกสารเท่านั้น",https://www.voathai.com/a/biden-us-commitments-climate-change-summit-cop26/6295618.html,2021_11_02
จีนเริ่มกลับมานำเข้าเมล็ดสนจากอัฟกานิสถานอีกครั้ง,"จีนเริ่มกลับมานำเข้าเมล็ดสนจากอัฟกานิสถานอีกครั้ง รัฐบาลจีนเริ่มกลับมาทำการค้าขายโดยตรงกับอัฟกานิสถานอีกครั้ง เพื่อหวังช่วยพยุงประเทศที่ตกอยู่ในภาวะย่ำแย่จากการเปลี่ยนแปลงการปกครองมาอยู่ใต้กลุ่มตาลิบันนี้ ให้รับมือกับวิกฤตเศรษฐกิจและมนุษยธรรมที่รุนแรงขึ้นทุกขณะ รายงานข่าวระบุว่า เครื่องบินลำเลียงเมล็ดสนปริมาณ 45 ตันจากกรุงคาบูล ประเทศอัฟกานิสถาน ได้ลงจอดในจีนเมื่อวันอาทิตย์ อันเป็นการเริ่มต้นการรื้อฟื้นความสัมพันธ์ทางการค้าระหว่างสองเพื่อนบ้านนี้อีกครั้ง หลังกลุ่มตาลิบันเข้ายึดอำนาจการปกครองจากรัฐบาลพลเรือนชุดก่อนเมื่อกลางเดือนสิงหาคมที่ผ่านมา บิลาล คาริมิ โฆษกรัฐบาลตาลิบัน บอกกับ วีโอเอ ว่า รัฐบาลตาลิบันหวังว่า “กิจกรรมเชิงพาณิชย์นี้จะเดินหน้าต่อไป และช่วยส่งเสริมความสัมพันธ์กับจีนให้แน่นแฟ้นขึ้นด้วย” คาริมิ กล่าวด้วยว่า การส่งออกเมล็ดสนครั้งนี้เป็นผลมาจากการ “หารืออันดี” ที่ครอบคลุมหลายประเด็น ระหว่างกรุงคาบูลและกรุงปักกิ่ง พร้อมแสดงความหวังว่า จะมีความคืบหน้าในด้านการค้าระดับทวิภาคีเพิ่มขึ้นในไม่กี่วันข้างหน้านี้ด้วย ขณะเดียวกัน หวัง ยู่ เอกอัครราชทูตจีน ณ กรุงคาบูล ทวีตข้อความออกมาว่า “รายได้(จากการส่งออกเมล็ดสน)ที่สูงถึงระดับหลายร้อยล้านดอลลาร์ จะเป็นประโยชน์ต่อเกษตรกรชาวอัฟกันหลายคนอย่างมาก” ทั้งนี้ จีนคือผู้นำเข้าเมล็ดสนอัฟกันรายใหญ่ที่สุดรายหนึ่ง และเปิดตัวโครงการ “ระเบียงขนส่งทางอากาศ” เมื่อเดือนพฤศจิกายน ปี ค.ศ. 2018 เพื่อช่วยอัฟกานิสถานเพิ่มการส่งออกผลไม้สดและแห้งไปยังตลาดจีน พร้อมๆ กับช่วยการแก้ไขปัญหาการขาดดุลการค้าขนานใหญ่ไปด้วย ภายใต้นโยบายดังกล่าว มีรายงข่าวว่า ผู้นำเข้าชาวจีนมีสัญญาต้องนำเข้าเมล็ดสนจากอัฟกานิสถานเป็นมูลค่ากว่า 2,000 ล้านดอลลาร์ในช่วงระยะเวลา 5 ปีเลยทีเดียว",https://www.voathai.com/a/china-resumes-import-of-pine-nuts-from-afghanistan/6295688.html,2021_11_02
รมว.คลังสหรัฐฯ ยัน เศรษฐกิจของประเทศยังไม่อยู่ในภาวะ “ร้อนแรงจนเกินไป”,รัฐมนตรีว่าการกระทรวงการคลังของสหรัฐฯ ยืนยันว่า ภาวะเศรษฐกิจของประเทศยังไม่อยู่ในสถานะ “ที่ร้อนแรงเกินไป” ดังที่หลายคนกังวล แจเน็ต เยลเลน รัฐมนตรีว่าการกระทรวงการคลัง กล่าวในวันจันทร์ว่า ตนไม่คิดว่า สภาพเศรษฐกิจของสหรัฐฯ นั้นมีปัญหาร้อนแรงเกินไป และว่า ขณะที่อัตราเงินเฟ้อของประเทศนั้นสูงขึ้นกว่าในช่วงไม่กี่ปีที่ผ่านมา สิ่งที่เกิดขึ้นนั้นมีสาเหตุหลักมาจากการระบาดใหญ่ของโควิด-19 ทั้งนั้น ตามรายงานข่าวของ สำนักข่าว รอยเตอร์ ข้อมูลเศรษฐกิจสหรัฐฯ ในสัปดาห์ที่แล้วแสดงให้เห็นว่า อัตราการใช้จ่ายผู้บริโภคสหรัฐฯ เพิ่มขึ้นอย่างชัดเจนในเดือนกันยายน ขณะที่ อัตราการติดเชื้อโควิด-19 นั้นเริ่มลดลง พร้อมๆ กับความเชื่อมั่นผู้บริโภคเริ่มฟื้นตัวได้ดีด้วย รมว.เยลเลน เชื่อด้วยว่า ภาวะเงินเฟ้อที่รุนแรงขึ้นอยู่นี้เป็นเพียงสถานการณ์ชั่วคราวเท่านั้น นอกจากนั้น รมว.คลังสหรัฐฯ คาดการณ์ว่า ปัจจัยที่จำกัดอุปทานด้านแรงงานและปัญหาห่วงโซ่อุปทานที่ดำเนินอยู่นี้จะเริ่มคลี่คลายลง เมื่อภาวะระบาดใหญ่ของโควิด-19 ได้รับการควบคุมดีขึ้น (ที่มา: สำนักข่าว รอยเตอร์),https://www.voathai.com/a/janet-yellen-treasury-secretary-us-economy-overheating/6295724.html,2021_11_02
'ฟูมิโอะ คิชิดะ' ประกาศนโยบายใหม่หลังชนะเลือกตั้งกลับนั่งเก้าอี้นายกฯ ญี่ปุ่น,นายกรัฐมนตรีญี่ปุ่น ฟูมิโอะ คิชิดะ สร้างความประหลาดใจเมื่อสามารถเอาชนะเลือกตั้งทั่วไปของญี่ปุ่นเมื่อวันอาทิตย์ที่ผ่านมาด้วยคะแนนนำห่างเหนือคู่แข่ง และเขาได้ประกาศนโยบายใหม่ในวันจันทร์ซึ่งมุ่งเน้นการเพิ่มศักยภาพทางทหารเพื่อต่อต้านอิทธิพลของจีน ตลอดจนการแก้ปัญหาภาวะโลกร้อนและฟื้นฟูเศรษฐกิจญี่ปุ่นจากการะบาดของโควิด-19 พรรคเสรีประชาธิปไตย (Liberal Democratic Party - LDP) ซึ่งเป็นพรรคแนวทางอนุรักษ์นิยมที่นายคิชิดะเป็นหัวหน้าพรรค ได้รับชัยชนะแบบทิ้งห่างเหนือความคาดหมาย โดยกวาดไป 261 ที่นั่ง ทำให้สามารถรักษาสถานะความเป็นรัฐบาลพรรคเดียวไว้ได้ต่อไป ชัยชนะครั้งนี้ส่งผลให้นายคิชิดะผู้ซึ่งเพิ่งเข้ารับตำแหน่งเมื่อเดือนตุลาคมแทนอดีตนายกรัฐมนตรีโยชิฮิเดะ ซูกะ ที่ประกาศลาออก ได้กลับเข้านั่งในตำแหน่งนายกรัฐมนตรีอีกครั้ง ซึ่งจะทำให้เขาสามารถผลักดันกฎหมายต่าง ๆ ได้ก่อนที่จะมีการเลือกตั้งสมาชิกวุฒิสภาในช่วงกลางปีหน้า ชัยชนะของพรรค LDP ยังบรรเทาความกังวลของนักลงทุนเกี่ยวกับมาตรการอัดฉีดเงินเพื่อฟื้นฟูเศรษฐกิจญี่ปุ่นจากการะบาดของโคโรนาไวรัสที่นายกฯ คิชิดะ เป็นผู้ผลักดันด้วย วางโครงนโยบายภายใต้รัฐบาลใหม่ นายกฯ คนปัจจุบันของญี่ปุ่น รับปากไว้ว่าจะเพิ่มงบประมาณและเริ่มโครงการสนับสนุนด้านการท่องเที่ยวเพื่อฟื้นฟูภาคการท่องเที่ยวของญี่ปุ่นทันที ในส่วนของนโยบายทางการทหาร นายคิชิดะ กล่าวว่า จะใช้แนวทางที่แข็งกร้าวซึ่งได้รับการสนับสนุนจากสมาชิกพรรค LDP บางส่วนที่หนุนหลังเขาให้เป็นหัวหน้าพรรค ซึ่งอาจรวมถึงการเพิ่มงบประมาณด้านการทหารเป็นสองเท่าเป็น 2% ของจีดีพีของญี่่ปุน รวมถึงการจัดหาอาวุธยุทโธปกรณ์สำหรับป้องกันการรุกรานจากจีนในฝั่งทะเลจีนตะวันออก นายคิชิดะกล่าวว่า ญี่ปุ่นจำเป็นต้องพิจารณาเพิ่มศักยภาพในการโจมตีฐานทัพของศัตรูไว้เป็นทางเลือกในการต่อต้านการพัฒนาเทคโนโลยีทางทหารของประเทศอื่น เพื่อปกป้องประชาชนญี่ปุ่นท่ามกลางการเปลี่ยนแปลงอย่างรวดเร็วของสถานการณ์โลกและความก้าวหน้าด้านเทคโนโลยีทางการทหาร นายคิชิดะยังได้เน้นย้ำถึงความจำเป็นในการลงทุนด้านพลังงานสะอาดและความช่วยเหลือให้แก่ประเทศอื่น ๆ ในเอเชีย ซึ่งจะอยู่ในแผนกระตุ้นเศรษฐกิจฉบับใหม่ของญี่ปุ่น รวมทั้งประกาศตั้งเป้าว่าญี่ปุ่นจะสามารถกลายเป็นผู้นำด้านการลดก๊าซคาร์บอนและมลพิษทางอากาศต่าง ๆ ในเอเชีย หลังจากประกาศนโยบายต่าง ๆ แล้ว นายกรัฐมนตรีคิชิดะจะเดินทางไปร่วมประชุมของสหประชาชาติว่าด้วยสภาพภูมิอากาศโลก หรือ COP26 ที่เมืองกลาสโกว์ สก็อตแลนด์ ในวันอังคาร ซึ่งถือเป็นการเปิดตัวบนเวทีระดับโลกเป็นครั้งแรกด้วย,https://www.voathai.com/a/japan-pm-kishida-strengthened-by-election-win-lays-out-broad-policy-plans-/6295353.html,2021_11_02
สภาพอากาศแบบสุดขั้วและการเปลี่ยนแปลงสภาพภูมิอากาศสร้างหายนะในเอเชีย,"รายงานของสหประชาชาติระบุว่าสภาพอากาศแบบสุดขั้วและผลกระทบจากการเปลี่ยนแปลงสภาพภูมิอากาศคร่าชีวิตผู้คนไปหลายพันคน และส่งผลให้เกิดความสูญเสียทางเศรษฐกิจอย่างมากมายมหาศาลในทุกส่วนของเอเชียเมื่อปีที่แล้ว รายงานจากหลายหน่วยงานที่ประสานงานโดยองค์การอุตุนิยมวิทยาโลก (World Meteorological Organization - WMO) เตือนว่า ชีวิตและความเป็นอยู่ของผู้คนนับล้านทั่วเอเชียกำลังถูกคุกคามจากภาวะน้ำท่วม พายุหมุนเขตร้อน ภัยแล้ง และภัยจากสภาพอากาศอื่นๆ รายงานระบุว่า สภาพอากาศแบบสุดขั้วและภัยธรรมชาติต่างๆ กำลังส่งผลกระทบต่อการเกษตร ความมั่นคงด้านอาหารและน้ำ ความเสี่ยงด้านสุขภาพที่แย่ลง และทำให้เกิดการพลัดถิ่นของผู้อพยพและผู้ลี้ภัยที่มีความเปราะบางจำนวนมหาศาล โดยความเสียหายของโครงสร้างพื้นฐานต่างๆ ตลอดจนระบบนิเวศที่สูญเสียไปนั้นคิดเป็นมูลค่าปีละหลายแสนล้านดอลลาร์ หนึ่งในความผิดปกติของสภาพอากาศแปรปรวนที่ส่งผลกระทบต่อเอเชียคือ อุณหภูมิที่สูงขึ้นอย่างมาก และ แคลร์ นัลลิส (Clare Nullis) โฆษกหญิงของ WMO กล่าวว่า ปี ค.ศ. 2020 เป็นปีที่ร้อนที่สุดเป็นประวัติการณ์ของเอเชีย และว่า อุณหภูมิแบบสุดขั้วเมื่อปีที่แล้วอยู่ที่เมืองแวร์โคยันส์ค (Verkhoyansk) ในไซบีเรีย ซึ่งมีอุณหภูมิสูงอย่างเหลือเชื่อที่ 38 องศาเซลเซียส และทางองค์การฯ กำลังตรวจสอบว่าอุณหภูมิดังกล่าวเป็นสถิติใหม่ของบริเวณที่อยู่เหนือเส้นรุ้งบนสุดของโลก หรือที่เรียกว่า Arctic Circle ซึ่งอยู่บริเวณใกล้ขั้วโลกเหนือหรือไม่ นอกจากนี้รายงานยังพบว่า อุณหภูมิของผิวน้ำทะเลและภาวะน้ำทะเลอุ่นทั้งในและรอบๆ เอเชียเพิ่มสูงขึ้นมากกว่าค่าเฉลี่ยทั่วโลก และว่าอุณหภูมิในส่วนต่างๆ ของมหาสมุทรอาร์กติกก็สูงขึ้นถึง 3 เท่าของค่าเฉลี่ยทั่วโลกในช่วงปี ค.ศ. 1982-2020 ทั้งนี้ ปัญหาสำคัญที่ส่งผลต่อภูมิภาคนี้คือการละลายของธารน้ำแข็ง ซึ่งจะส่งผลกระทบอย่างใหญ่หลวงต่อความมั่นคงด้านอาหารและน้ำ นอกจากนี้บริเวณที่เรียกว่า High Mountain Asia หรือแถบยอดเขาสูงของเอเชีย ยังที่เป็นที่ตั้งของธารน้ำแข็งความยาวรวมกันประมาณ 100,000 กิโลเมตรซึ่งมีศูนย์กลางอยู่ที่ที่ราบสูงทิเบตและเทือกเขาหิมาลัยอีกด้วย นัลลิส กล่าวว่า ภูมิภาคเอเชียมีปริมาณน้ำแข็งมากที่สุดซึ่งอยู่นอกบริเวณขั้วโลก และเป็นต้นกำเนิดของแม่น้ำสายสำคัญ 10 สายในเอเชียที่ผู้คนนับล้านต้องพึ่งพาอาศัย นอกจากนี้ การถดถอยของธารน้ำแข็งก็กำลังเพิ่มความเร็วขึ้น คาดว่ามวลธารน้ำแข็งจะลดลง 20 ถึง 40 เปอร์เซ็นต์ภายในปี ค.ศ. 2050 ซึ่งจะส่งผลกระทบต่อผู้คนราว 750 ล้านคนในภูมิภาคนี้ และแน่นอนว่า ผลกระทบที่สำคัญคือระดับน้ำทะเลทั่วโลกที่เพิ่มขึ้นรวมทั้งวัฏจักรของน้ำในภูมิภาค ส่วนผลที่จะเกิดในระยะสั้นและจะก่อให้เกิดอันตรายคือ ดินถล่ม หิมะถล่ม เป็นต้น รายงานระบุด้วยว่า เหตุการณ์น้ำท่วมและพายุในปี ค.ศ. 2020 ส่งผลกระทบต่อผู้คนราว 50 ล้านคนในเอเชีย คร่าชีวิตผู้คนไปมากกว่า 5,000 คน และทำให้เกิดการสูญเสียสะสมเป็นมูลค่ามากกว่า 4 แสนล้านดอลลาร์เฉพาะในจีน อินเดีย และญี่ปุ่นเท่านั้น นักอุตุนิยมวิทยากล่าวว่า ความเสียหายจากปัญหาธรรมชาติแบบสุดโต่งในเอเชียกำลังเพิ่มสูงขึ้น และเตือนว่า แนวโน้มดังกล่าวจะดำเนินต่อไปในอนาคต โดยนักวิทยาศาสตร์แนะนำให้ประเทศต่างๆ ปรับตัวให้เข้ากับการเปลี่ยนแปลงของสภาพภูมิอากาศและลงทุนในพลังงานหมุนเวียนและเทคโนโลยีการป้องกันอื่นๆ และว่า การลงทุนที่มีเดิมพันสูงนี้จะก่อให้เกิดประโยชน์ทางเศรษฐกิจและสังคมมากมายหลายประการ",https://www.voathai.com/a/extreme-weather-climate-change-asia/6295497.html,2021_11_02
ผู้นำอังกฤษยอมรับไม่อาจคาดหวังผลสำเร็จจากการประชุม COP26 ได้แน่นอน,ในช่วงหลายเดือนก่อนการประชุม COP26 ที่สก๊อตแลนด์ นายกรัฐมนตรีบอริส จอห์นสันของอังกฤษในฐานะประเทศเจ้าภาพได้แสดงความมั่นใจและคาดหวังในแง่ดีเกี่ยวกับโอกาสการทำข้อตกลงจากการประชุมระดับโลกครั้งนี้เพื่อควบคุมอุณหภูมิของโลกไม่ให้เพิ่มขึ้นมากและเร็วเกินไป แต่เมื่อวันเสาร์ ระหว่างการประชุม G-20 ที่กรุงโรม ผู้นำของอังกฤษยอมรับว่าโอกาสความสำเร็จของเรื่องดังกล่าวมีไม่สูงกว่า 50 % และผู้เชี่ยวชาญรวมทั้งนักเศรษฐศาสตร์ก็เตือนว่าการจะบรรลุเป้าหมายของการปล่อยก๊าชคาร์บอนเพื่อลดความเสียหายจากสภาพภูมิอากาศแปรปรวนได้นี้จะต้องอาศัยความตั้งใจจริงของประเทศต่างๆ และการยอมรับผลกระทบต่อเศรษฐกิจในระยะสั้นซึ่งอาจไม่ใช่เรื่องง่ายที่จะทำ ในการกล่าวเปิดประชุม COP26 เมื่อวันจันทร์ นายกรัฐมนตรีของอังกฤษเตือนผู้นำจากเกือบ 200 ประเทศทั่วโลกว่ามนุษยชาติกำลังจะหมดเวลาที่จะแก้ปัญหาสภาพภูมิอากาศแปรปรวน พร้อมทั้งเตือนว่าถ้าเราไม่เริ่มทำอะไรอย่างจริงจังในวันนี้แล้วก็จะสายเกินไปสำหรับคนรุ่นลูกรุ่นหลานที่จะทำในวันพรุ่งนี้ ส่วน Liz Truss รัฐมนตรีว่าการกระทรวงการต่างประเทศของอังกฤษก็เตือนว่าไม่มีหลักประกันใดๆ ว่าจะเกิดผลลัพธ์ตามที่ต้องการจากบรรดาผู้นำโลกซึ่งเข้าร่วมประชุม และว่าผลของการประชุมครั้งนี้ไม่สามารถคาดเดาได้และยังมีความไม่แน่นอน อย่างไรก็ตามจะมีการเจรจาต่อรองอย่างเคร่งเครียดและการประชุมดังกล่าวก็เป็นโอกาสสำคัญที่จะทำให้บรรดาผู้นำเหล่านี้ต้องแสดงความรับผิดชอบด้วย ตามข้อตกลงกรุงปารีสนั้นประเทศต่างๆ ได้เห็นพ้องต้องกันถึงความจำเป็นที่จะต้องควบคุมการเพิ่มขึ้นของอุณหภูมิเฉลี่ยของโลกไม่ให้เกิน 2 องศาเซลเซียส หรือถ้าเป็นไปได้คือไม่เกิน 1.5 องศาเซลเซียสเหนือระดับอุณหภูมิก่อนยุคอุตสาหกรรมของโลกคือเมื่อราวกว่า 200 ปีที่แล้ว โดยข้อเสนอนี้อนุญาตให้แต่ละประเทศจัดทำแผนดำเนินงานของตัวเองและนำมาพิจารณาทบทวนทุกๆ ห้าปี อย่างไรก็ตามเจ้าหน้าที่รัฐบาลอังกฤษยอมรับว่าการทบทวนแผนดำเนินงานในการประชุม COP26 ปีนี้คงแสดงให้เห็นว่าประเทศต่างๆ ยังทำไม่ได้ตามเป้าหมายและคำมั่นสัญญา เหตุผลหนึ่งของความกังวลเรื่องนี้ก็คือผู้นำของประเทศซึ่งผลิตก๊าซเรือนกระจกรายใหญ่ของโลกสองประเทศ คือจีนกับรัสเซีย ไม่ได้เข้าร่วมประชุมด้วย นอกจากนั้นคุณ Anna Aberg นักวิจัยของ Chatham House ในอังกฤษก็ชี้ว่าขอบข่ายของปัญหาท้าทายที่รออยู่และการดำเนินงานที่จะต้องเร่งลงมือทำเพื่อควบคุมอุณหภูมิของโลกนั้นมีขนาดใหญ่โตมหาศาลมาก โดยคุณ Anna เตือนว่าการที่โลกจะสามารถควบคุมอุณหภูมิไม่ให้เพิ่มสูงขึ้นเกิน 1.5 องศาเซลเซียสได้นั้นการปล่อยก๊าซเรือนกระจกจะต้องลดลงราวครึ่งหนึ่งภายในปี 2030 และโลกจะต้องมีสภาวะเป็นกลางด้านก๊าซคาร์บอนหรือ net-zero emissions ภายในปี 2050 ด้วย ซึ่งการจะบรรลุเป้าหมายที่ว่านี้ได้ก็ต้องอาศัยการดำเนินงานอย่างจริงจังของประเทศต่างๆ อย่างที่ไม่เคยเกิดขึ้นมาก่อน นักวิเคราะห์ของ Chatham House ผู้นี้ยังเสริมด้วยว่าแผนดำเนินงานซึ่งประเทศต่างๆ นำเสนอในการประชุมเมื่อปี 2015 นั้นยังไม่เพียงพอที่จะควบคุมการเพิ่มขึ้นของอุณหภูมิโลกได้ และความสำเร็จของเรื่องนี้ยังต้องอาศัยความสนับสนุนด้านการเงินจากประเทศที่พัฒนาแล้วในรูปเงินช่วยเหลือปีละหนึ่งแสนล้านดอลลาร์แก่ประเทศกำลังพัฒนาเพื่อจำกัดการสร้างก๊าซเรือนกระจกด้วย อย่างไรก็ตามจนถึงเมื่อปีที่แล้วเรื่องดังกล่าวก็ไม่ได้เป็นไปตามคำมั่นสัญญา นอกจากนั้นบรรดานักวิทยาศาสตร์และนักสิ่งแวดล้อมยังชี้ว่าการควบคุมการปล่อยก๊าซมีเทนก็จำเป็นเพื่อช่วยควบคุมภาวะโลกร้อนเช่นกัน แต่นอกจากประเด็นด้านวิทยาศาสตร์แล้วนักเศรษฐศาสตร์ก็เตือนด้วยว่าความสำเร็จของการดำเนินงานเพื่อควบคุมอุณหภูมิของโลกนี้ขึ้นอยู่กับภาวะการนำและความพยายามของประเทศที่พัฒนาแล้วรวมทั้งความร่วมมือจากประเทศกำลังพัฒนาด้วย อย่างไรก็ตามในขณะนี้ประเทศอุตสาหกรรมที่ร่ำรวยกำลังมีปัญหาเศรษฐกิจหลังวิกฤตโควิด-19 ยังขาดแคลนงบประมาณ และอยู่ท่ามกลางวิกฤติด้านพลังงาน ซึ่งนักเศรษฐศาสตร์บางคน เช่น นาย Liam Halligan ของอังกฤษได้เตือนว่าการเปลี่ยนผ่านครั้งนี้จะต้องใช้เงินลงทุนจำนวนมหาศาลซึ่งผู้เสียภาษีและครัวเรือนในกลุ่มประเทศตะวันตกจะเป็นผู้ต้องแบกรับภาระส่วนใหญ่ และคำถามสำคัญขณะนี้ก็คือแผนงานตามคำมั่นสัญญาของประเทศที่พัฒนาแล้วจะทำให้เศรษฐกิจของตนต้องรวนเรหรือไม่ เพราะในที่สุดแล้วผู้กำหนดนโยบายรวมทั้งผู้มีอำนาจตัดสินใจจะต้องเลือกระหว่างทางเลือกที่ยากลำบากสองด้าน คือการทุ่มเงินจำนวนมหาศาลในขณะนี้เพื่อเร่งดำเนินงานอย่างรวดเร็วให้บรรลุเป้าหมาย net-zero carbon emission ภายในปี 2050 หรือจะผัดผ่อนเรื่องนี้และต้องรับผลกระทบที่สร้างความเสียหายทางเศรษฐกิจอย่างมากมายในระยะยาวจากภาวะอากาศแปรปวนหากเริ่มทำอย่างล่าช้า หรือไม่ทำอะไรเลย ที่มา: VOA,https://www.voathai.com/a/success-at-cop26-ct/6296222.html,2021_11_02
'ยาฮู' ระงับบริการในจีน อ้างสภาพแวดล้อมธุรกิจไม่อำนวย,บริษัทอินเทอร์เน็ต ยาฮู (Yahoo) ประกาศระงับบริการในประเทศจีน โดยให้เหตุผลว่าเป็นเพราะความยากลำบากของสภาพแวดล้อมในการดำเนินธุรกิจ แถลงการณ์ทางเว็บไซต์ของบริษัทยาฮูระบุว่า การระงับบริการในจีนจะมีผลบังคับใช้ตั้งแต่วันที่ 1 พฤศจิกายนเป็นต้นไป เนื่องจากความท้าทายที่เพิ่มขึ้นในด้านสภาพแวดล้อมของการแข่งขันทางธุรกิจและในทางกฎหมาย โดยวันที่ 1 พ.ย. จะเป็นวันเดียวกับที่กฎหมายปกป้องข้อมูลส่วนตัวฉบับใหม่ของจีนจะมีผลบังคับใช้ ซึ่งกฎหมายดังกล่าวจะจำกัดข้อมูลส่วนตัวของผู้ใช้ที่บริษัทต่าง ๆ สามารถเก็บรวบรวมได้ รวมทั้งจะมีการกำหนดมาตรฐานในการจัดเก็บข้อมูลเหล่านั้นด้วย ก่อนหน้านี้ ทางการจีนได้ปิดกั้นสื่อสังคมออนไลน์และบริการค้นหาข้อมูลจากหลายบริษัทของสหรัฐฯ รวมทั้ง เฟสบุ๊ค กูเกิล และบริษัทอื่น ๆ โดยผู้ใช้ในประเทศจีนสามารถเข้าถึงบริการเหล่านี้ได้ทาง VPN หรือ เครือข่ายส่วนตัวเสมือน เท่านั้น เมื่อเดือนตุลาคมที่ผ่านมา บริษัทไมโครซอฟต์ เพิ่งระงับบริการของสื่อสังคมออนไลน์ ลิงก์อิน (Linkedin) ในจีน โดยอ้างเหตุผลเรื่องความท้าทายจากสภาพแวดล้อมในการดำเนินธุรกิจในตลาดจีนเช่นกัน​ ข้อมูลบางส่วนจากสำนักข่าวเอพี และรอยเตอร์,https://www.voathai.com/a/yahoo-halts-services-in-mainland-china/6296627.html,2021_11_02
บริษัทชิปยักษ์ใหญ่ไต้หวัน 'ทีเอสเอ็มซี' ขยายกิจการไปญี่ปุ่น,"บริษัทผู้ผลิตชิปคอมพิวเตอร์รายใหญ่ของไต้หวัน Taiwan Semiconductor Manufacturing Company (TSMC) ซึ่งเป็นหนึ่งในผู้ผลิตชิปรายใหญ่ที่สุดในโลก ประกาศแผนสร้างโรงงานใหม่ในญี่ปุ่น ซึ่งนักวิเคราะห์เชื่อว่าจะช่วยกระตุ้นภาคการผลิตชิปคอมพิวเตอร์ที่ซบเซาของญี่ปุ่นได้ ซี ซี เหว่ย ซีอีโอของ TSMC ประกาศแผนการขยายกิจการดังกล่าวในวันอังคาร โดบระบุว่าโรงงานใหม่ในญี่ปุ่นจะเริ่มเปิดทำงานในปี ค.ศ. 2024 โดยได้รับการสนับสนุนอย่างดีจากลูกค้าของบริษัทและรัฐบาลญี่ปุ่น หนังสือพิมพ์ Yukan Fuji ของญี่ปุ่น ระบุว่า การตั้งโรงงานของ TSMC ในญี่ปุ่นครั้งนี้นอกจากจะช่วยขยายกิจการของ TSMC ไปทั่วโลกแล้ว ยังจะช่วยกระชับความสัมพันธ์ทางเศรษฐกิจระหว่างไต้หวันกับญี่ปุ่น ท่ามกลางอิทธิพลทางเศรษฐกิจจากจีนแผ่นดินใหญ่ด้วย โดยรัฐบาลญี่ปุ่นมีแผนให้เงินอุดหนุนโครงการลงทุนของ TSMC เป็นมูลค่าครึ่งหนึ่งของเงินลงทุนทั้งหมดเกือบ 9,000 ล้านดอลลาร์ด้วย อ้างอิงจากสื่อ TechTaiwan โครงการดังกล่าวมีขึ้นในขณะที่บริษัทเทคโนโลยีทั่วโลกกำลังจับตามองท่าทีของรัฐบาลจีนที่มีต่อไต้หวัน ด้วยเกรงว่าหากเกิดปีญหาการผลิตที่โรงงานของ TSMC ซึ่งส่วนใหญ่ตั้งอยู่ในไต้หวัน อาจส่งผลต่อห่วงโซ่อุปทานด้านชิปคอมพิวเตอร์ขึ้นอีกครั้ง นอกจากญี่ปุ่นแล้ว TSMC กำลังสร้างโรงงานที่รัฐแอริโซนาในสหรัฐฯ ซึ่วงคาดว่าจะเริ่มเปิดทำงานได้ในปี ค.ศ. 2024 เช่นกัน โดยจะเป็นฐานการผลิตชิปเล็กจิ๋วขนาด 5 นาโนเมตร ซึ่งถือเป็นเทคโนโลยีชิปคอมพิวเตอร์ใหม่ล่าสุด Ruay-Shiung Chang อธิการบดีของ Taipei University of Commerce กล่าวกับวีโอเอ ภาคภาษาจีนกลางว่า ความตึงเครียดที่เพิ่มขึ้นระหว่างไต้หวันกับจีนได้เพิ่มแรงกดดันทางการเมืองต่อห่วงโซ่อุปทานโลก ดังนั้นหลายประเทศจึงพยายามสร้างห่วงโซ่อุปทานของตนเองขึ้นมาโดยลดการพึ่งพาจีน เพื่อลดผลกระทบจากการกระทบกระทั่งทางการเมืองของประเทศตะวันตกกับจีนที่อาจเกิดขึ้นอีกในอนาคต",https://www.voathai.com/a/taiwan-chip-giant-to-expand-to-japan/6296629.html,2021_11_02
