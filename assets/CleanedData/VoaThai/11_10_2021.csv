title,summary,link,published
เป้าหมายการใช้พลังงานสะอาดอาจไม่ง่ายและเร็วอย่างที่คาดจากวิกฤติพลังงานโลกปัจจุบัน,"ในอีกราวสามสัปดาห์ ผู้นำประเทศต่างๆ จะร่วมประชุม COP26 ที่สก๊อตแลนด์เพื่อหารือเรื่องเป้าหมายการเลิกใช้พลังงานถ่านหินและหันไปเร่งใช้พลังงานสะอาดแทน อย่างไรก็ตาม ปัญหาพลังงานขาดแคลนที่เกิดขึ้นในขณะนี้อาจเป็นเครื่องเตือนใจว่าเส้นทางสู่การเลิกใช้เชื้อเพลิงฟอสซิลอาจไม่ง่ายและเร็วอย่างที่คาดไว้ เพราะการที่จีนสั่งให้โรงงานไฟฟ้าพลังถ่านหินเร่งผลิตพลังงานเพื่อแก้ปัญหาไฟดับและสหภาพยุโรปก็กำลังมีปัญหาการต่อต้านเป้าหมายเรื่องการใช้พลังงานสะอาดเพื่อลดการปล่อยก๊าซเรือนกระจก รวมทั้งในสหรัฐฯ เองประธานาธิบดีไบเดนได้ขอให้กลุ่มประเทศ OPEC+ เร่งผลิตน้ำมันเพิ่ม เรื่องเหล่านี้อาจเป็นตัวอย่างให้เห็นว่าวิกฤติด้านพลังงานกำลังเข้ามาขวางทางความพยายามเพื่อแก้ปัญหาวิกฤติด้านสภาพภูมิอากาศของโลกได้ คุณคริสติน เชียร์เลอร์ ผู้อำนวยการโครงการถ่านหินของหน่วยงานชื่อ Global Energy Monitor ซึ่งติดตามการใช้เชื้อเพลิงฟอสซิลทั่วโลกชี้ว่าสำหรับในประเทศจีนเองความกังวลเรื่องปัญหาไฟฟ้าขาดแคลนช่วยสนับสนุนการโต้แย้งของกลุ่มอุตสาหกรรมถ่านหินที่ว่าความพยายามเปลี่ยนไปใช้แหล่งพลังงานหมุนเวียนเกิดขึ้นเร็วเกินไป และการที่เศรษฐกิจของโลกในกลุ่มประเทศพัฒนาแล้วฟื้นตัวเร็วกว่าที่คาดและความต้องการใช้พลังงานเพิ่มขึ้นอย่างรวดเร็วก็เป็นผลให้รัฐบาลหลายประเทศต้องหันกลับไปพึ่งพาวิธีการผลิตตามที่มีอยู่เดิมเพราะโครงสร้างพื้นฐานต่างๆ ที่จะใช้ประโยชน์จากแหล่งพลังงานหมุนเวียน เช่น พลังแสงอาทิตย์หรือพลังงานลมในขณะนี้ยังมีไม่เพียงพอ นอกจากนั้นแหล่งพลังงานธรรมชาติก็มีความไม่แน่นอน เป็นต้นว่าในอังกฤษและบนทวีปยุโรปในช่วงปีที่ผ่านมานี้แรงลมมีกำลังอ่อนกว่าที่เคยเป็นมาทำให้ใช้ผลิตพลังงานได้ต่ำกว่าเป้า ส่วนในประเทศจีนเองฝนที่ตกน้อยกว่าเกณฑ์ในบางพื้นที่ก็ทำให้เขื่อนไฟฟ้าพลังน้ำผลิตกระแสไฟฟ้าได้ต่ำกว่าที่ต้องการ เช่นกัน แต่นอกจากปัญหาการผลิตพลังงานโดยอาศัยธรรมชาติซึ่งอยู่เหนือความควบคุมของมนุษย์แล้ว ปัญหาการเมืองก็ส่งผลต่อวิกฤติด้านพลังงานอีกด้านหนึ่งด้วย ตัวอย่างเช่น รัสเซียถูกระบุว่าชะลอการส่งก๊าซธรรมชาติให้กับยุโรปเพื่อกดดันกระบวนการตัดสินใจอนุมัติการสร้างท่อก๊าซธรรมชาติ Nod Steam 2 ใต้ทะเลบอลติค ส่วนจีนก็สั่งกักถ่านหินซึ่งเดินทางมาจากออสเตรเลียไว้ที่ท่าเรือเป็นเวลาหลายเดือนเพื่อแสดงความไม่พอใจต่อการที่รัฐบาลออสเตรเลียเรียกร้องให้มีการสอบหาต้นตอและที่มาของเชื้อไวรัสโควิด-19 ในประเทศจีน เป็นต้น แรงกดดันทางเศรษฐกิจก็เป็นอีกเหตุผลหนึ่งซึ่งทำให้หลายประเทศหันกลับไปใช้เชื้อเพลิงฟอสซิลเพื่อผลิตพลังงาน อย่างเช่นจีนซึ่งก่อนหน้านี้มีรายงานว่าประธานาธิบดีสี จิ้น ผิงประกาศว่าจะเลิกสนับสนุนการสร้างโรงไฟฟ้าพลังถ่านหินในต่างประเทศนั้น แต่เมื่อเกิดปัญหาไฟฟ้าดับในหลายจังหวัดและความต้องการสินค้าจากจีนเพิ่มมากขึ้นโดยเฉพาะในช่วงใกล้ปลายปี ปักกิ่งก็กลับไปสั่งให้เหมืองถ่านหินผลิตเพิ่มขึ้นถึง 100 ล้านเมทริกซ์ตันเป็นต้น และการกลับไปพึ่งพาการผลิตไฟฟ้าจากถ่านหินก็เกิดขึ้นทั้งในอังกฤษและในบางประเทศของยุโรปด้วย ส่วนในสหรัฐฯ นั้นราคาน้ำมันเชื้อเพลิงกำลังสูงขึ้นท่ามกลางแรงกดดันด้านเงินเฟ้อซึ่งก็โยงไปถึงปัญหาการขาดแคลนพลังงานด้วย และเมื่อเดือนสิงหาคม ประธานาธิบดีไบเดนได้ขอให้กลุ่มประเทศ OPEC+ เร่งผลิตน้ำมันเพิ่มเพื่อให้ราคาน้ำมันเชื้อเพลิงลดลงซึ่งก็ดูจะเป็นท่าทีที่สวนทางกับเป้าหมายเรื่องการลดผลกระทบต่อสิ่งแวดล้อมและการผลิตรถยนต์พลังงานไฟฟ้าของผู้นำสหรัฐฯ ก่อนหน้านี้ อาจจะเห็นได้ว่าแรงกดดันเฉพาะหน้าจากปัญหาขาดแคลนพลังงานและปัจจัยทางเศรษฐกิจทำให้หลายประเทศต้องหันกลับไปพึ่งพาการผลิตพลังงานแบบเดิม และตามข้อมูลของสำนักงานพลังงานระหว่างประเทศหรือ IEA นั้น การที่โลกจะบรรลุภาวะการปล่อยก๊าซเรือนกระจกสุทธิเป็นศูนย์ คือการปล่อยก๊าซเรือนกระจกเพิ่มจะไม่มากกว่าการกำจัดออกจากสภาพบรรยากาศภายในปีค.ศ. 2050 นั้นโลกจะต้องยุติการขยายการใช้เชื้อเพลิงฟอสซิลโดยสิ้นเชิง ที่มา: CNN, Washington Post",https://www.voathai.com/a/energy-crisis-ct/6265548.html,11_10_2021
พ่อแม่ผู้ปกครองควรทำอย่างไรเพื่อช่วยให้วัยรุ่นปลอดภัยจากสื่อสังคมออนไลน์,ในการแถลงให้ข้อมูลต่อคณะกรรมาธิการของวุฒิสภาสหรัฐฯ เมื่อสัปดาห์ที่แล้ว Frances Haugen อดีตพนักงานของ Facebook เตือนว่าข้อมูลและปฏิกิริยาทางลบที่เด็กวัยรุ่นได้รับจากการใช้สื่อสังคมออนไลน์ เช่น การถูกวิพากษ์วิจารณ์จากผู้ใช้ Instagram มักติดตามและส่งผลต่อเด็กดังกล่าวในเวลาภายหลัง รวมทั้งอาจมีอิทธิพลต่อพัฒนาการรวมทั้งการมองโลกมองชีวิตของบุคคลดังกล่าวได้ด้วย และถ้าเป็นเช่นนั้น คำถามก็คือพ่อแม่ผู้ปกครองจะมีส่วนช่วยลดผลกระทบและจำกัดการใช้สื่อสังคมออนไลน์ของเด็กวัยรุ่นที่อยู่ในความดูแลได้อย่างไร ในสหรัฐฯ เอง กฎหมาย Children’s Online Privacy Protection เพื่อปกป้องความเป็นส่วนตัวของเด็กซึ่งเริ่มใช้มาตั้งแต่ปี 2000 กำหนดอายุขั้นต่ำของเด็กที่จะเข้าใช้สื่อสังคมออนไลน์ว่าต้องไม่ต่ำกว่า 13 ปีและพ่อแม่ผู้ปกครองจะต้องให้ความยินยอมก่อนที่เว็บไซต์หรือบริการออนไลน์ต่างๆ จะสามารถเก็บรวบรวมข้อมูลส่วนตัวเกี่ยวกับเด็กผู้ใช้ได้ อย่างไรก็ตามก็มีเด็กจำนวนไม่น้อยซึ่งหลีกเลี่ยงข้อห้ามเรื่องอายุขั้นต่ำนี้และคุณคริสตีน เอลเกอร์มา ผู้เชี่ยวชาญด้านโซเชียลมีเดียของหน่วยงานชื่อ Common Sense Media ได้เตือนว่าขณะนี้ไม่มีวิธีหรือกลไกใดๆ ที่จะสามารถใช้เพื่อตรวจยืนยันอายุของผู้ใช้เมื่อเริ่มเปิดบัญชี ดังนั้นเด็กวัยรุ่นจึงสามารถหาทางเปิดบัญชีได้เอง โดยที่ผู้ปกครองหรือเจ้าของแอพนั้นไม่ทราบด้วยซ้ำไป อย่างไรก็ตาม ปัญหาเรื่องการใช้สื่อสังคมออนไลน์ของเด็กขณะนี้ไม่ได้มีอยู่เพียงแค่เรื่องความเป็นส่วนตัวเท่านั้น เพราะยังมีปัญหาเรื่องการกลั่นแกล้งรังแก การก่อกวนหรือการฉกฉวยประโยชน์ทางเพศออนไลน์ด้วย ซึ่งผู้เชี่ยวชาญแนะนำว่าในฐานะพ่อแม่ผู้ปกครองสิ่งที่เราสามารถจะช่วยได้อย่างน้อยที่สุดคือการเปิดช่องทางสื่อสารพูดคุยกับลูกหลานที่อยู่ในความดูแล จำกัดอายุหรือจำกัดเวลาการใช้งาน รวมทั้งคอยเฝ้าติดตามลักษณะการใช้ไม่ให้ออกนอกลู่นอกทาง ในแง่ของการสื่อสารนั้น คุณคริสตีน เอลเกอร์มาแนะว่าผู้ปกครองควรพูดคุยกับบุตรหลานของตนตั้งแต่เนิ่นๆ เกี่ยวกับข้อมูลจากสื่อออนไลน์ที่เด็กเหล่านี้ได้รับและสนทนาอย่างเปิดอกในสิ่งที่เด็กได้รับหรือได้เห็นว่าควรจะรับมือกับสถานการณ์ต่างๆ อย่างไร รวมทั้งไม่ควรกลัวที่จะถามกลับเพื่อรับทราบความเห็นของเด็กเกี่ยวกับสิ่งที่พวกเขาได้เห็นด้วย ในเรื่องการกำหนดเงื่อนไขเวลาการใช้ พ่อแม่บางคนอาจใช้วิธีขอเก็บโทรศัพท์มือถือของเด็กไว้ในช่วงกลางคืนซึ่งเป็นเวลาพักผ่อน หรืออาจกำหนดเวลาที่จะยอมให้ใช้โทรศัพท์ได้โดยเฉพาะอย่างยิ่งถ้าเด็กทำการบ้านเสร็จเรียบร้อยแล้วหรือทำกิจกรรมตามที่ตกลงไว้อย่างสมบูรณ์ แต่ที่สำคัญที่สุด ผู้เชี่ยวชาญชี้ว่าพ่อแม่ควรทำตนให้เป็นตัวอย่างเพราะหลายครั้งที่ผู้ใหญ่ก็ใช้โทรศัพท์มือถือเพื่อประโยชน์ต่างๆ รวมทั้งการเข้าสื่อสังคมออนไลน์เช่นกัน ดังนั้น ดังนั้นพ่อแม่จึงมีบทบาทสำคัญที่จะต้องบอกให้ลูกๆ เข้าใจว่าเวลาและการใช้โทรศัพท์ของตนนั้นเป็นเพื่ออะไร เช่นการใช้เพื่อดูอีเมลเรื่องงาน การจ่ายค่าบริการต่างๆ หรือการค้นหาข้อมูลเกี่ยวกับสูตรทำอาหาร เป็นต้น ไม่ใช่เฉพาะเรื่องการเข้าสื่อสังคมออนไลน์แต่เพียงอย่างเดียว เพราะอย่างที่คุณโรซานา มาราชิ อาจารย์คณะศึกษาศาสตร์ของมหาวิทยาลัย San Jose ได้เตือนว่าสื่อสังคมออนไลน์ต่างๆ อย่างเช่น Instagram ล้วนถูกออกแบบมาเพื่อให้ผู้ใช้ติดเป็นนิสัยและบริษัทหรือธุรกิจเหล่านี้ไม่จำเป็นจะต้องคำนึงถึงประโยชน์สูงสุดของเยาวชนเสมอไป ดังนั้นจึงตกเป็นหน้าที่สำคัญของพ่อแม่ผู้ปกครองที่จะต้องคอยสอดส่องดูแลและทำตัวอย่างที่ดีให้เห็น เป็นสำคัญ ที่มา: VOA,https://www.voathai.com/a/social-media-and-teens-ct/6265544.html,11_10_2021
ผู้นำ 'ปักกิ่ง-ไทเป' แถลงโต้ดุเดือดกรณีอนาคตของไต้หวัน,"ไต้หวันและจีนแผ่นดินใหญ่มีแถลงการณ์ตอบโต้กันและกันในกรณีที่เกี่ยวกับอนาคตของไต้หวัน โดยรัฐบาลปักกิ่งยังคงพยายามกดดันให้เกิดการรวมประเทศ ขณะที่รัฐบาลไทเปออกมาแสดงศักยภาพทางการทหาร หลังจากเพิ่งเกิดความขัดแย้งล่าสุดเมื่อเครื่องบินรบของจีนรุกล้ำน่านฟ้าไต้หวัน ประธานาธิบดีไต้หวัน ไช่ อิง-เหวิน กล่าวในพิธีเฉลิมฉลองวันชาติไต้หวันในวันอาทิตย์ว่า ไต้หวันจะทำทุกวิถีทางเพื่อปกป้องสถานะความเป็นรัฐอิสระของไต้หวัน แม้จีนจะพยายามกล่าวอ้างว่าไต้หวันเป็นส่วนหนึ่งของจีน ประธานาธิบดีไช่ กล่าวว่า ไต้หวันจะเพิ่มศักยภาพในการป้องกันตนเองเพื่อรับประกันว่าจะไม่มีใครสามารถใช้กำลังกดดันไต้หวันได้ ทางด้านสำนักงานกิจการฝ่ายไต้หวันของรัฐบาลจีนปักกิ่ง บอกปัดคำแถลงของผู้นำไต้หวัน โดยบอกว่าเป็นการปลุกปั่นให้เกิดการเผชิญหน้า บิดเบือนความจริง และยังปิดกั้นหนทางในการเจรจาดังที่ไต้หวันต้องการ ในช่วงไม่กี่วันมานี้ เครื่องบินรบของจีนหลายลำได้บินเข้าไปในเขตแสดงตัวเพื่อการป้องกันตนเองทางอากาศของไต้หวัน ทำให้ทางไต้หวันต้องส่งเครื่องบินรบไปสกัดและขับไล่ โดยรายงานระบุว่า จีนได้ส่งเครื่องบินรบเข้าไปในเขตดังกล่าวของไต้หวันมากกว่า 800 ลำในช่วงหนึ่งปีที่ผ่านมา ประธานาธิบดีไช่ เน้นย้ำถึงความเป็นประชาธิปไตยของไต้หวันซึ่งแตกต่างจากระบอบคอมมิวนิสต์ของจีน และว่า เส้นทางที่จีนวางไว้นั้นมิได้นำเสรีภาพ ประชาธิปไตย และอธิปไตยให้กับประชากรชาวไต้หวัน 23 ล้านคนแต่อย่างใด เมื่อวันเสาร์ ประธานาธิบดีจีน สี จิ้นผิง ประกาศว่า ในที่สุดแล้วจะต้องมีการรวมจีนแผ่นดินใหญ่กับไต้หวันเข้าด้วยกัน และไม่ควรมีใครประเมินความตั้งใจและศักยภาพของจีนต่ำเกินไป ในด้านการปกป้องอธิปไตยและบูรณาการเหนือดินแดนของจีนเอง ทั้งนี้ ผลสำรวจความเห็นชาวไต้หวันพบว่า ส่วนใหญ่ต้องการให้ไต้หวันมีสถานะความเป็นรัฐอิสระเช่นเดิม และปฏิเสธการรวมประเทศกับจีน แม้ทางรัฐบาลปักกิ่งได้ประกาศว่าจะใช้กำลังทหารเพื่อนำไต้หวันกลับคืนสู่การครอบครองของจีนหากจำเป็น ในงานฉลองวันชาติครั้งนี้ ไต้หวันยังได้จัดแสดงอาวุธยุทโธปกรณ์หลายประเภท รวมทั้ง เครื่องบินรบไอพ่น รถถัง และระบบป้องกันขีปนาวุธทั้งที่ผลิตเองและนำเข้าจากต่างประเทศ ที่ผ่านมาหลายสิบปี แม้สหรัฐฯ จะยอมรับนโยบาย ""จีนเดียว"" ของปักกิ่ง ซึ่งหมายถึงการยอมรับว่าไต้หวันเป็นส่วนหนึ่งของจีน แต่อเมริกาก็ยังคงขายอาวุธให้แก่ไต้หวัน รวมทั้งครั้งล่าสุดเมื่อปีที่แล้วซึ่งมีมูลค่ากว่า 5,000 ล้านดอลลาร์ ขณะเดียวกัน ไต้หวันก็พยายามเพิ่มความสัมพันธ์ทางทหารกับประเทศอื่น ๆ ในเอเชีย รวมทั้ง ญี่ปุ่นและออสเตรเลีย เพื่อหาพันธมิตรต้านทานภัยคุกคามจากจีนแผ่นดินใหญ่เช่นกัน",https://www.voathai.com/a/china-taiwan-trade-barbed-statements-over-future-of-island-territory-/6264927.html,11_10_2021
"ชาวกรุงโรมประท้วงต้านบัตรรับรองการฉีดวัคซีน ""กรีนพาส""","ประชาชนหลายพันคนเดินขบวนในกรุงโรม อิตาลี เพื่อประท้วงมาตรการบังคับใช้บัตรรับรองการฉีดวัคซีน หรือ กรีนพาส “Green Pass” ซึ่งจะเริ่มนำมาใช้สำหรับสถานที่ทำงานของทั้งภาครัฐและเอกชน ตั้งแต่วันที่ 15 ตุลาคมนี้ ภายใต้มาตรการดังกล่าว พนักงานหรือลูกจ้างที่ไม่ปฏิบัติตาม หรือไม่มี ""กรีนพาส"" จะถูกปรับเงิน ขณะที่เจ้าหน้าที่ภาครัฐอาจถูกสั่งพักงานหากมาทำงานโดยไม่มีกรีนพาสครบ 5 ครั้ง โดยบัตรรับรองกรีนพาสนี้ จะออกให้กับผู้ที่ฉีดวัคซีนโควิดแล้วอย่างน้อยหนึ่งเข็ม หรือเพิ่งหายจากอาการโควิด-19 ภายในเวลา 6 เดือน หรือมีผลตรวจโควิดเป็นลบในช่วง 48 ชม.ที่ผ่านมา ปัจจุบัน หลายสถานที่ในอิตาลีกำหนดให้ผู้ที่จะเข้าไปในสถานที่หรือตัวอาคารนั้นต้องแสดงกรีนพาสก่อน รวมถึงร้านอาหาร พิพิธภัณฑ์ และโรงภาพยนตร์ ตลอดจนระบบขนส่งมวลชนต่าง ๆ และเที่ยวบินภายในประเทศ ข้อมูลจากมหาวิทยาลัยจอนส์ ฮอพกินส์ ชี้ว่า ณ วันอาทิตย์ มีผู้ติดเชื้อโคโรนาไวรัสสะสมทั่วโลกแล้วกว่า 237 ล้านคน เสียชีวิตเกือบ 5 ล้านคน และมีการฉีดวัคซีนโควิดไปแล้ว 6,400 ล้านโดสทั่วโลก",https://www.voathai.com/a/protest-in-rome-over-green-pass/6265057.html,11_10_2021
จีนกดดันอเมริกายกเลิกกำแพงภาษีนำเข้าสินค้าจีน,"ทางการจีนเปิดเผยเมื่อวันเสาร์ว่า จีนได้กดดันให้สหรัฐฯ ยกเลิกกำแพงภาษีสินค้านำเข้าจากจีน ในการเจรจาระหว่างผู้แทนการค้าระดับสูงของสองประเทศซึ่งถูกมองว่าเป็นบททดสอบสำคัญในการทำงานร่วมกันของสองประเทศที่มีระบบเศรษฐกิจขนาดใหญ่ที่สุดในโลก การประชุมผ่านออนไลน์ระหว่างผู้แทนการค้าอเมริกัน แคเธอรีน ไท่ และรองนายกรัฐมนตรีจีน หลิว เหอ มีขึ้นเมื่อวันศุกร์ที่ผ่านมา โดยทางสหรัฐฯ ต้องการให้จีนกลับสู่ข้อตกลงการค้า ""เฟส 1"" ที่ทำไว้กับสหรัฐฯ ตั้งแต่สมัยประธานาธิบดีโดนัลด์ ทรัมป์ สำนักข่าวซินหว่าของทางการจีน รายงานว่า ผู้แทนของจีนได้เจรจาเกี่ยวกับการยกเลิกมาตรการทางภาษีและการลงโทษของสหรัฐฯ รวมทั้งชี้แจงถึงจุดยืนของจีนเกี่ยวกับรูปแบบการพัฒนาเศรษฐกิจและนโยบายด้านอุตสาหกรรม และว่า ""ทั้งสองฝ่ายได้แสดงความกังวลของตน และตกลงที่จะจัดการความกังวลนั้นผ่านการหารือซึ่งกันและกัน"" รวมทั้งจัดทำเงื่อนไขสำหรับการพัฒนาทางเศรษฐกิจและความสัมพันธ์การค้าที่เข้มแข็งเพื่อการฟื้นฟูเศรษฐกิจโลก ด้านสำนักงานผู้แทนการค้าสหรัฐฯ ระบุว่า การหารือครั้งนี้ถือเป็นบททดสอบสำคัญว่า จีนกับสหรัฐฯ จะสามารถทำงานร่วมกันเพื่อจัดการความกังวลของอเมริกาว่าด้วยการได้เปรียบและการอุดหนุนทางการค้าของปักกิ่งหรือไม่ ทั้งนี้ ข้อตกลงการค้า ""เฟส 1"" ระหว่างจีนกับสหรัฐฯ ที่จัดทำขึ้นเมื่อเดือนมกราคม ช่วยบรรเทาความตึงเครียดเรื่องสงครามการค้าระหว่างสองประเทศลงได้ โดยมีสาระสำคัญคือการที่จีนสัญญาว่าจะเพิ่มการซื้อสินค้าการเกษตร อุตสาหกรรม พลังงงานและภาคบริการจากอเมริกา รวมมูลค่า 200,000 ล้านดอลลาร์ในช่วง 2 ปีข้างหน้า รวมทั้งเพิ่มการปกป้องลิขสิทธิ์ เครื่องหมายการค้า และทรัพย์สินทางปัญญาต่าง ๆ ของสหรัฐฯ ด้วย นอกจากนี้ รัฐบาลอเมริกันชุดก่อนยังมีแผนจัดทำข้อตกลง ""เฟส 2"" เพื่อจัดการกับปัญหาที่ยากขึ้น เช่น การที่จีนอุดหนุนรัฐวิสาหกิจ และนโยบายเชิงยุทธศาสตร์ด้านอุตสาหกรรมของจีน ก่อนการหารือครั้งล่าสุด สำนักงานผู้แทนการค้าสหรัฐฯ กล่าวว่า แคเธอรีน ไท่ จะนำเสนอรายงานการประเมินผลงานของจีนภายใต้ข้อตกลงการค้าเฟส 1 ซึ่งไม่เป็นไปตามเป้าหมายที่วางไว้ อย่างไรก็ตาม สถานทูตจีนประจำกรุงวอชิงตันมีแถลงการณ์ในวันเสาร์ว่า จีนได้พยายามทำตามเป้าหมายที่กำหนดไว้ในเฟส 1 แม้ว่ามีความท้าทายหลายประการ รวมทั้งการระบาดของโควิด-19 พร้อมทั้งกล่าวหาสหรัฐฯ กลับว่า ใช้กำแพงการค้าและจำกัดธุรกรรมของบริษัทจีนในอเมริกาด้วย",https://www.voathai.com/a/china-presses-us-to-cancel-tariffs-in-test-of-bilateral-engagement/6264849.html,11_10_2021
"ไบเดนประกาศ ""วันแห่งชนพื้นเมือง"" ครั้งแรกในประวัติศาสตร์อเมริกา","ประธานาธิบดีสหรัฐฯ โจ ไบเดน กลายเป็นประธานาธิบดีคนแรกที่ประกาศตั้งวัน ""Indigenous Peoples Day หรือ ""วันแห่งชนพื้นเมือง"" อย่างเป็นทางการ ซึ่งถือเป็นการสนับสนุนครั้งสำคัญต่อความพยายามปรับเปลี่ยนการเฉลิมฉลองวันโคลัมบัส (Columbus Day) ให้กลายเป็นการยกย่องชนพื้นเมืองอเมริกัน ""วันแห่งชนพื้นเมือง"" ในปีนี้ตรงกับวันจันทร์ที่ 11 ตุลาคม วันเดียวกับวันโคลัมบัส ซึ่งเป็นการรำลึกถึง คริสโตเฟอร์ โคลัมบัส นักเดินเรือชาวอิตาลีผู้ค้นพบทวีปอเมริกา ที่ผ่านมา บรรดาชนพื้นเมืองในอเมริกาต่างเรียกร้องทั้งในระดับท้องถิ่นและระดับชาติให้มีวันที่รำลึกถึงชนพื้นเมืองอเมริกัน แทนการเฉลิมฉลองให้กับคริสโตเฟอร์ โคลัมบัส ผู้ที่ชนพื้นเมืองมองว่าเป็นผู้นำการสังหารหมู่ชนพื้นเมืองในอเมริกา คำประกาศของประธานาธิบดีไบเดนเมื่อวันศุกร์สร้างความแปลกใจและดีใจให้กับชนพื้นเมืองจำนวนมากในอเมริกา หลายคนไม่อยากจะเชื่อว่าวันนี้จะมาถึงจริง ๆ ในแถลงการณ์ประกาศวันแห่งชนพื้นเมือง ปธน.ไบเดน ระบุว่า เป็นเวลาหลายชั่วอายุคนมาแล้ว ที่นโยบายของรัฐบาลกลางได้ส่งผลเสียต่อชนพื้นเมืองและทำลายวัฒนธรรมดั้งเดิมของพวกเขา ""วันนี้ถึงเวลาแล้วที่เราต้องรำลึกถึงความเข้มแข็งของชนพื้นเมืองเหล่านั้น ตลอดจนสิ่งที่พวกเขาได้ทำและส่งผลทางบวกมาถึงสังคมอเมริกาในทุกวันนี้"" ปธน.ไบเดน ยังมีแถลงการณ์อีกฉบับหนึ่งเนื่องในวันโคลัมบัส ยกย่องบทบาทของคนอเมริกันเชื้อสายอิตาลีที่มีต่ออเมริกา แต่ก็ยังได้กล่าวถึงความรุนแรงที่โคลัมบัสและนักสำรวจชาวยุโรปคนอื่น ๆ ได้กระทำไว้กับชนพื้นเมืองอเมริกันในอดีต ทางด้านโฆษกทำเนียบขาว เจน ซากี กล่าวว่า ปธน.ไบเดน มีความตั้งใจแน่วแน่ที่จะประกาศ ""วันแห่งชนพื้นเมือง"" พร้อมทั้งปฏิเสธที่จะระบุว่า ปธน.ไบเดน มีความประสงค์จะยกเลิกให้วันโคลัมบัสเป็นวันหยุดแห่งชาติด้วยหรือไม่ ทั้งนี้ เมื่อปีที่แล้ว อดีตประธานาธิบดีโดนัลด์ ทรัมป์ ได้มีคำแถลงเนื่องในวันโคลัมบัส ยกย่องนักสำรวจชาวอิตาลีผู้นี้ว่าเป็น ""วีรบุรุษผู้กล้าหาญ"" พร้อมแสดงความเสียใจที่นักรณรงค์ความคิดสุดโต่งจำนวนมากพยายามบ่อนทำลายเกียรติภูมิของโคลัมบัสด้วยการพูดถึงสิ่งที่เขาทำกับชนพื้นเมืองอเมริกัน ในช่วงการหาเสียงเลือกตั้งประธานาธิบดีเมื่อปีที่แล้ว ผู้นำชนพื้นเมืองจำนวนมากได้ออกมาเคลื่อนไหวเพื่อสนับสนุนนายไบเดนและต่อต้านทรัมป์ และเชื่อว่าเป็นหนึ่งในปัจจัยที่ส่งให้ไบเดนได้รับชัยชนะในหลายรัฐทางภาคตะวันตกของสหรัฐฯ เมื่อเดือนพฤศจิกายนที่ผ่านมา",https://www.voathai.com/a/biden-is-first-president-to-mark-indigenous-peoples-day-/6264831.html,11_10_2021
สื่ออเมริกันเผย 'โมเดอร์นา' จัดส่งวัคซีนโควิดให้ประเทศยากจนไม่ได้ตามเป้า,"สื่อนิวยอร์กไทมส์ รายงานว่า บริษัทโมเดอร์นา (Moderna) ผู้ผลิตวัคซีนในสหรัฐฯ ซึ่งถือเป็นหนึ่งในวัคซีนโควิด-19 ที่ดีที่สุด ได้ขายวัคซีนเกือบทั้งหมดให้กับประเทศร่ำรวยและทำรายได้หลายพันล้านดอลลาร์ ขณะที่ปล่อยให้ประเทศยากจนรอคอยวัคซีนเหล่านั้นด้วยความหวัง นิวยอร์กไทมส์ เปิดเผยว่า จากข้อมูลของบริษัทแอร์ฟินิตี (Airfinity) ซึ่งติดตามการขนส่งและแจกจ่ายวัคซีนไปยังประเทศต่าง ๆ ทั่วโลก พบว่า โมเดอร์นาได้จัดส่งวัคซีนโควิดให้ประเทศยากจนไปแล้วราว 1 ล้านโดสเท่านั้น เทียบกับบริษัทไฟเซอร์ (Pfizer) ที่จัดส่งไปแล้ว 8.4 ล้านโดส และจอห์นสันแอนด์จอห์นสัน (Johnson and Johnson) ที่ส่งไปแล้ว 25 ล้านโดสให้แก่ประเทศรายได้ต่ำ นิวยอร์กไทมส์ เผยด้วยว่า เจ้าหน้าที่รัฐบาลของประเทศรายได้ปานกลางหลายประเทศต่างรายงานว่า ประเทศของตนต้องจ่ายเงินค่าวัคซีนของโมเดอร์นา แพงกว่าที่รัฐบาลสหรัฐฯ และสหภาพยุโรปต้องจ่ายอีกด้วย ยูเอ็น-อนามัยโลก เผยยุทธศาสตร์ฉีดวัคซีนโควิดให้ประชากรโลก 40% ภายในปีนี้ เมื่อสัปดาห์ที่แล้ว เลขาธิการใหญ่องค์การสหประชาชาติ (UN) แอนโตนิโอ กูเตอร์เรส และผู้อำนวยการองค์การอนามัยโลก (WHO) เทดรอส อัดฮานอม เกเบรเยซุส ร่วมเปิดตัวยุทธศาสตร์ใหม่ โดยตั้งเป้าฉีดวัคซีนให้ประชากรโลก 40% ภายในปีนี้ และเพิ่มเป็น 70% ภายในช่วงกลางปีหน้า นายกูเตอร์เรส กล่าวในการแถลงข่าวในวันพฤหัสบดีว่า ขณะนี้ทั่วโลกสามารถผลิตวัคซีนโควิดได้เกือบ 1,500 ล้านโดสต่อเดือน ดังนั้นน่าจะสามารถไปถึงประชากรในทุกประเทศได้ถึง 40% ก่อนสิ้นปีนี้ หากสามารถจัดหาเงินทุน 8,000 ล้านดอลลาร์สำหรับใช้ในการแจกจ่ายวัคซีนเหล่านั้นได้อย่างเท่าเทียม เลขาฯ ยูเอ็น กล่าวอย่างขุ่นเคืองว่า ""การไม่สามารถแจกจ่ายวัคซีนอย่างเท่าเทียมได้นั้นไม่ได้ทำให้เกิดคำถามเรื่องความไม่ถูกต้องดีงามเท่านั้น แต่ยังทำให้เกิดคำถามเรื่องความโง่เขลาเบาปัญญาด้วย"" และว่า การที่ประเทศพัฒนาแล้วเร่งผลักดันให้มีการฉีดวัคซีนเข็มสองเข็มสามจะไม่ได้ผลอะไรเลย หากส่วนอื่นๆ ของโลกยังคงไม่ได้ฉีดวัคซีน และมีการกลายพันธุ์ของเชื้อโคโรนาไวรัสเกิดขึ้นเรื่อยๆ ด้านนายเกเบรเยซุส กล่าวว่า ขณะนี้มีการแจกจ่ายวัคซีนไปแล้ว 6,500 ล้านโดสทั่วโลก และขาดอีก 5,000 ล้านโดสเพื่อให้เป็นไปตามเป้าหมายในการฉีดวัคซีนให้ประชากรโลก 70% ภายในกลางปีหน้า ซึ่งสามารถทำได้หากพิจารณาจากอัตราการผลิตวัคซีนในทุกวันนี้ เขากล่าวว่า ปัญหาตอนนี้คือไม่ใช่การผลิตไม่เพียงพอ แต่เป็นปัญหาที่การกระจายวัคซีนเหล่านั้นมากกว่า ผู้อำนวยการ WHO บอกว่า การทำให้เป้าหมาย 40% ภายในปีนี้เกิดขึ้นได้นั้น จะต้องมีการปรับเปลี่ยนลำดับขั้นก่อนหลังของประเทศที่จะได้รับวัคซีนบริจาคจากโครงการโคแวกซ์ (COVAX) กล่าวคือ ประเทศที่มีอัตราการฉีดวัคซีนเกิน 10% แล้วควรเสียสละให้ประเทศที่มีอัตราการฉีดวัคซีนต่ำเป็นประเทศที่ได้รับวัคซีนบริจาคก่อน​",https://www.voathai.com/a/report-moderna-fails-to-supply-poor-countries-with-covid-vaccines-/6264829.html,11_10_2021
