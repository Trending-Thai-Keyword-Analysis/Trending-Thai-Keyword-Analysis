title,summary,link,published
‘ไอพีแอดเดรส’ หลายล้านหมายเลขของแอฟริกาถูกขโมย,"เป็นเวลานานหลายปีแล้วที่ประเทศอุตสาหกรรมได้หารายได้ทวีปแอฟริกา โดยการใช้แรงงานชาวแอฟริกันในการขุดทองและเพชร ล่าสุดพบว่า ปรากฎการณ์ดังกล่าวได้ลุกลามไปยังทรัพยากรทางดิจิตัล โดยมีการนำเอา ""ไอพีแอดเดรส"" หลายล้านหมายเลขที่เป็นของทวีปแอฟริกาไปใช้ และบางครั้งเป็นการใช้อย่างผิดกฎหมาย หมายเลขไอพี หรือ ไอพีแอดเดรส (IP Address) ซึ่งย่อมาจากคำว่า อินเตอร์เน็ต โปรโตคอล แอดเดรส (Internet Protocol Address) เป็นหมายเลขเฉพาะที่กำหนดให้แก่อุปกรณ์แต่ละชนิด เช่น คอมพิวเตอร์ หรือเครื่องพิมพ์ ที่เชื่อมต่ออยู่ในเครือข่ายอินเตอร์เน็ต คล้ายกับหมายเลขที่บ้านของเรานั่นเอง โดยมีองค์กร Internet Assigned Numbers Authority หรือ IANA ทำหน้าที่กำหนดหมายเลขไอพีให้แต่ละภาคส่วนของโลก สำนักข่าว Associated Press รายงานว่ามีอาชญากรนำเอาหมายเลขไอพีของแอฟริกาไปใช้ ไอพีแอดเดรสบางหมายเลขถูกนำไปใช้ในวงการพนัน หรือใช้กับเว็บไซต์ลามกอนาจารของจีน เป็นต้น ภายในทวีปแอฟริกาเอง องค์กรไม่แสวงผลกำไร AFRINIC เป็นผู้ทำหน้าที่แจกจ่ายหมายเลขไอพี แต่กลับปรากฎว่าพนักงานระดับสูงคนหนึ่งขององค์กรกลับนำหมายเลขไอพีเหล่านั้นไปแจกจ่ายอย่างผิดกฎหมาย จนนำไปสู่การฟ้องร้องคดีฉ้อโกงใหญ่โต ทำให้ผู้บริหารชุดใหม่ของ AFRINIC ซึ่งมีสำนักงานประจำอยู่ที่ประเทศมอริเชียส กำลังพยายามนำไอพีแอดเดรสเหล่านั้นกลับคืนมา อย่างไรก็ตาม ภารกิจของ AFRINIC ต้องพบกับความท้าทายจากการสู้กลับของ ลู่ เฮง นักธุรกิจเชื้อสายจีนจากฮ่องกง ลู่ เฮง ได้รับหมายเลขไอพีกว่า 6.2 ล้านหมายเลข ซึ่งเป็นของทวีปแอฟริกาในระหว่างปี 2013 ถึง 2016 ซึ่งไม่มีข้อมูลที่แน่ชัดว่าเขาได้ไอพีแอดเดรสจำนวนมากนั้นมาได้อย่างไร หมายเลขไอพีจำนวนดังกล่าว คิดเป็นร้อยละ 5 ของหมายเลขไอพีทั้งหมดของทวีปแอฟริกา และมากกว่าจำนวนหมายเลขไอพีที่ประเทศเคนยาได้รับ คิดเป็นมูลค่า 150 ล้านดอลลาร์ เมื่อครั้งที่ AFRINIC นำเอาหมายเลขไอพีเหล่านี้กลับคืน ลู่ เฮง ได้สู้กลับ ในปลายเดือนกรกฎาคมที่ผ่านมา ทนายของลู่ เฮงได้โน้มน้าวให้ผู้พิพากษาในมอริเชียอายัดบัญชีธนาคารของกลุ่ม AFRINIC และยังกล่าวหาว่า AFRINIC และผู้บริหารหมิ่นประมาทเขาอีกด้วย การกระทำของลู่ เฮง ได้สร้างความตกตะลึงให้กับผู้สนับสนุนเสรีภาพทางอินเตอร์เน็ต ผู้ที่เห็นว่าอินเตอร์เน็ตเป็นเครื่องมือในการสร้างความก้าวหน้าและพัฒนาสังคม บางคนมองว่าการฟ้องร้องของนักธุรกิจเชื้อสายจีนผู้นี้อาจจะทำให้ระบบหมายเลขไอพีทั้งหมดอ่อนแอลง การทำงานชั้นในของเครือข่ายอินเตอร์เน็ตนั้นเป็นสิ่งที่มีคนส่วนใหญ่ในสังคมไม่ค่อยเข้าใจ และไม่ได้รับการเปิดเผยให้สังคมได้ตรวจสอบมากนัก มีองค์กรไม่หวังผลกำไรห้ากลุ่มเท่านั้นในโลกนี้ที่เป็นผู้ตัดสินใจว่าใครจะได้เป็นเจ้าของและใช้งานไอพีแอดเดรสรุ่นแรกของระบบเครือข่ายอินเตอร์เน็ต AFRINIC เป็นองค์กรลำดับสุดท้ายในห้าองค์กร ที่ก่อตั้งขึ้นมาในปี 2003 ลู่ เฮง ให้สัมภาษณ์กับสำนักข่าว Associated Press ว่าเขาเป็นคนซื่อสัตย์และไม่ได้ขโมยหรือใช้วิธีผิดกฎหมายเพื่อให้ได้มาซึ่งหมายเลขไอพีของทวีปแอฟริกา เขายังกล่าวด้วยว่ากลุ่มอย่าง AFRINIC ไม่ควรจะเป็นผู้ตัดสินใจว่าหมายเลขไอพีจะถูกใช้ที่ประเทศใด ในการนำหมายเลขไอพีคืนกลับมาจากลู่ เฮง กลุ่ม AFRINIC ได้พยายามที่จะนำเอาพื้นที่ทางอินเตอร์เน็ต ซึ่งเป็นทรัพยากรสำคัญในการพัฒนาทวีปแอฟริกา กลับคืนมาอีกครั้ง แอฟริกายังเป็นทวีปที่ล้าหลังประเทศอื่น ๆ ในโลกหากพูดถึงการใช้ทรัพยากรทางอินเตอร์เน็ตเพื่อพัฒนาสภาพความเป็นอยู่ ระบบสาธารณสุข และการศึกษาของคนในทวีป แอฟริกายังเป็นทวีปที่ได้รับไอพีแอดเดรสรุ่นแรกเพียงร้อยละ 3 ของหมายเลขไอพีรุ่นแรกของโลก",https://www.voathai.com/a/millions-of-africa-internet-addresses-ip-addresses-stolen/6263457.html,09_10_2021
โพลล์ชี้ชาวอเมริกันเห็นตรงกัน การเผยแพร่ข้อมูลผิด ๆ กำลังเป็นปัญหา,สำนักข่าวเอพี รายงานว่า ชาวอเมริกันเกือบทุกคนเห็นตรงกันว่าการเผยแพร่ข้อมูลที่ผิด ๆ เป็นปัญหาหนึ่งของสังคม ผลการสำรวจโดย The Pearson Institute และ The Associated Press-NORC Center for Public Affairs Research พบว่า ชาวอเมริกันส่วนใหญ่ยังคิดว่าบริษัทสื่อสังคมออนไลน์ หรือโซเชียลมีเดีย และผู้ใช้โซเชียลมีเดีย เป็นผู้ที่ต้องรับผิดชอบ อย่างไรก็ตามมีชาวอเมริกันเพียงส่วนน้อยเท่านั้นที่คิดว่าพวกเขาอาจจะมีส่วนที่ต้องรับผิดชอบต่อการแพร่กระจายของข้อมูลผิด ๆ ดังกล่าว ร้อยละ 95 ของชาวอเมริกันที่ตอบแบบสอบถามระบุว่าการให้ข้อมูลผิด ๆ เป็นความท้าทายเมื่อพวกเขาพยายามเข้าถึงข้อมูลที่สำคัญ ประมาณครึ่งหนึ่งของผู้ตอบแบบสอบถามกล่าวโทษรัฐบาลสหรัฐฯ สามในห้าของผู้ตอบแบบสอบถามโทษผู้ใช้โซเชียลมีเดียและบริษัทเทคโนโลยี แต่มีคนอเมริกันเพียงสองในสิบเท่านั้นที่บอกว่าพวกเขารู้สึกกังวลว่าพวกเขาเองอาจจะมีส่วนในการเผยแพร่ข้อมูลที่ผิด ๆ ในขณะที่มีประมาณร้อยละ 60 ที่มองว่าเพื่อนและคนในครอบครัวของพวกเขาเป็นส่วนหนึ่งของปัญหานี้ คาร์เมน สเปลเลอร์ นักศึกษาระดับปริญญาโทวัย 33 ปีในเมืองเล็กซิงตัน รัฐเคนตักกี บอกว่ามีความแตกต่างอย่างเห็นได้ชัดเมื่อเธอถกเรื่องการระบาดของโควิด-19 กับสมาชิกในครอบครัว สเปลเลอร์เชื่อมั่นในวัคซีนต้านโควิด ในขณะที่ครอบครัวของเธอไม่เชื่อ เธอคิดว่าครอบครัวของเธอได้รับข้อมูลผิด ๆ จากการดูทีวีหรืออ่านบทความจากเว็บไซต์ข่าวที่ไม่น่าเชื่อถือ ทำให้พวกเขาตัดสินใจไม่ยอมรับวัคซีนต้านโควิด-19 บางคนยังมองว่าเธอบ้าไปแล้วที่เชื่อข้อมูลจากรัฐบาล ซึ่งเธอมองว่าความขัดแย้งในเรื่องนี้ ทำให้เกิดความตึงเครียดในกลุ่มครอบครัวและเพื่อนของเธอ สเปลเลอร์ไม่ใช่คนเดียวเท่านั้นที่ต้องเจอกับปัญหานี้ จากการสำรวจพบว่าร้อยละ 79 ของผู้สนับสนุนพรรครีพับลิกัน และ ร้อยละ 73 ของผู้สนับสนุนพรรคเดโมแครตกล่าวว่าบริษัทโซเชียลมีเดียมีส่วนรับผิดชอบอย่างมากต่อการแพร่กระจายของข้อมูลที่ไม่ถูกต้อง ซึ่งไม่บ่อยนักที่ผู้ที่เห็นต่างทางการเมืองจะเห็นตรงกัน และความเห็นของสังคมในเรื่องนี้อาจจะสร้างความท้าทายให้กับเฟสบุ๊ค โซเชียลมีเดียที่ใหญ่ที่สุดและทำกำไรมากที่สุด ซึ่งตอนนี้กำลังได้รับการเพ่งเล็งจากสมาชิกสภาสหรัฐฯ จากทั้งสองพรรคเช่นกัน คอนสแตนติน โซนิน ศาสตราจารย์ด้านนโยบายสาธารณะแห่งมหาวิทยาลัยชิคาโก กล่าวว่า ผลโพลล์ของ AP-NORC นั้นเป็นข่าวร้ายสำหรับเฟสบุ๊ค เพราะเป็นที่ชัดเจนว่าการโจมตีเฟสบุ๊คนั้นเป็นสิ่งที่ได้รับความนิยมอย่างมาก ถึงแม้ว่าภายในสภาคองเกรสของสหรัฐฯ สมาชิกสภาจะเห็นต่างกันก็ตาม ในวันอังคารที่ผ่านมา สมาชิกวุฒิสภาสหรัฐฯ กล่าวว่าจะใช้กฎระเบียบใหม่เข้ามาควบคุมเฟสบุ๊คหลังจากที่อดีตพนักงานเฟสบุ๊คได้ขึ้นให้ข้อมูลต่อคณะอนุกรรมาธิการของวุฒิสภาว่าการทำวิจัยของเฟสบุ๊คเองแสดงได้เห็นว่า อัลกอริทึมของบริษัทได้เพิ่มการแพร่กระจายของข้อมูลที่ผิด และเนื้อหาที่เป็นภัยต่อเด็กและเยาวชน ส.ว.พรรคเดโมแครตและพรรครีพลับลิกัน เห็นตรงกันว่าจะต้องมีการใช้กฎระเบียบเพื่อเปลี่ยนแปลงวิธีการทำงานของเฟสบุ๊คในการเพิ่มเนื้อหาและการเจาะกลุ่มเป้าหมายของเฟสบุ๊ค ผลการสำรวจความคิดเห็นยังระบุอีกว่า ชาวอเมริกันพร้อมที่จะกล่าวโทษทุกคน ยกเว้นตัวเอง ในการเผยแพร่ข้อมูลที่ผิด โดยมีมากกว่าครึ่งที่ตอบว่าพวกเขาไม่คิดว่าพวกเขามีส่วนในการเผยแพร่ข้อมูลที่ไม่ถูกต้องเหล่านั้น ในขณะที่ผู้ใหญ่วัยต้นจะกังวลมากกว่าว่าพวกเขามีส่วน โดยมีชาวอเมริกันที่มีอายุ 18-29 ปี ถึงร้อยละ 25 ที่บอกว่าพวกเขากังวลอย่างมากว่าพวกเขาได้เผยแพร่ข้อมูลที่ไม่ถูกต้อง เมื่อเทียบกับร้อยละ 14 ของผู้ใหญ่ที่อายุมากกว่า 60 ปี ทั้ง ๆ ที่งานวิจัยได้แสดงให้เห็นว่าผู้ใหญ่ตอนปลายเป็นกลุ่มอายุที่มักจะแชร์ข้อมูลจากแหล่งข่าวที่ไม่น่าเชื่อถือมากที่สุด,https://www.voathai.com/a/polls-suggest-americans-agreed-misinformation-is-a-problem/6263563.html,09_10_2021
‘แดเนียล เครก’ บู๊ระห่ำสั่งลาบทสายลับ 007 ใน ‘No Time to Die’,"สิ้นสุดการรอคอยสำหรับแฟนหนังภาพยนตร์สายลับ 007 กับ No Time To Die หนังสั่งลาบทเจมส์ บอนด์ของพระเอกหุ่นบึ้ก แดเนียล เครก ที่เจอแตะเบรกเพราะโควิดมาถึง 3 ครั้ง ได้ฤกษ์เข้าฉายตามกำหนดไปในวันที่ 8 ตุลาคมนี้ บรรยากาศในรอบเปิดตัวที่กรุงลอนดอนเมื่อวันอังคาร เต็มไปด้วยบรรดาสมาชิกราชวงศ์อังกฤษ และทัพนักแสดงคนดังมากมายเข้าร่วม นับเป็นการฉายภาพยนตร์รอบปฐมทัศน์ที่ยิ่งใหญ่ที่สุดนับตั้งแต่การระบาดของโควิด-19 No Time To Die ภาพยนตร์ภาคที่ 25 ของสายลับ 007 เจอโรคเลื่อนไป 3 ครั้งถ้วนจากกำหนดการเดิมในเดือนเมษายน 2020 และการกลับมาเข้าฉายอย่างเป็นทางการครั้งนี้ บรรดาแฟนหนังและคอภาพยนตร์ต่างคาดหวังว่าจะเป็นการกลับมาของอุตสาหกรรมภาพยนตร์หลังวิกฤตโรคระบาดอย่างแท้จริง No Time To Die ที่ทุ่มทุนสร้างราว 200 ล้านดอลลาร์นี้ ว่าด้วยเรื่องราวของเจมส์ บอนด์ ที่เกษียณจากการเป็นสายลับไปหาความสงบสุขในจาเมกา ต้องร่วมงานกับสายลับสาว 00 agent ที่รับบทโดยนักแสดงสาวผิวสี ลาชานา ลินช์ (Lashana Lynch) เพื่อตามล่า ‘ซาฟิน’ ตัวร้ายซึ่งรับบทโดยเจ้าของรางวัลออสการ์ รามี มาเล็ค ทั้งนี้ ภาพยนตร์บอนด์เรื่องที่ 25 No Time To Die ได้รับกระแสตอบรับที่ดีจากฝั่งนักวิจารณ์ภาพยนตร์ โดย Rotten Tomato ให้ 84% และ IMDB ให้คะแนน 7.6 จากเต็ม 10 ส่วนในแง่รายได้ทาง Universal Pictures ประกาศเมื่อต้นสัปดาห์ว่า No Time To Die จะกวาดรายได้ตั๋วหนังทั่วโลก 121 ล้านดอลลาร์ในช่วงสุดสัปดาห์แรกที่เข้าฉาย และถือเป็นหนังเรื่องแรกที่ทำรายได้ทะลุ 100 ล้านดอลลาร์ในสุดสัปดาห์เปิดตัว โดยที่ไม่ได้เข้าฉายในจีน เฉพาะรายได้ตั๋วหนังฝั่งอังกฤษและไอร์แลนด์ เปิดตัวที่ 35 ล้านดอลลาร์ ทำให้หนังเรื่องนี้ทำสถิติหนังที่ทำรายได้เปิดตัวสูงสุดในยุคโควิดระบาดในฝั่งอังกฤษและไอร์แลนด์ไปแล้ว ขณะที่ภาพยนตร์เรื่องนี้มีกำหนดเข้าฉายในจีนปลายเดือนตุลาคมนี้ สำหรับแดเนียล เครก นี่คือหนังบอนด์ภาคที่ 5 และภาคอำลาบทพยัคฆ์ร้าย 007 ของเขา โดยเครกเปิดตัวในฐานะเจมส์ บอนด์ ในเรื่อง Casino Royale เมื่อปี 2006 ในบทบอนด์หุ่นบึ้กสายบู๊ ที่ไม่ได้ดูหล่อเหลาเจ้าสำอางเหมือนบอนด์คนก่อนๆ และครองสัมปทานบทสายลับ 007 มานานถึง 15 ปี และเมื่อวันพุธ (6 ตุลาคม) ชื่อของนักแสดงหุ่นล่ำแดเนียล เครก ได้ปรากฎใน Hollywood's Walk of Fame อย่างเป็นทางการ ก่อนหนังเรื่องสุดท้ายในฐานะเจมส์ บอนด์ของเขาจะเข้าฉายในวันที่ 8 ตุลาคมนี้ โดยดวงดาวที่ 2,704 บนถนนฮอลลีวู้ดของเขา อยู่เคียงข้างกับ โรเจอร์ มัวร์ (Roger Moore) ผู้รับบทเจมส์ บอนด์ มาถึง 7 เรื่อง ช่วงปี 1973-1985 สำหรับบทบาทต่อไปของเครก จะไปแสดงละครเวทีเรื่อง Macbeth ในเดือนมีนาคมปีหน้า (ที่มา: รอยเตอร์)",https://www.voathai.com/a/bond-is-back-in-movie-theaters-with-no-time-to-die-10082021/6263336.html,09_10_2021
ยูเอ็น-อนามัยโลก เผยยุทธศาสตร์ฉีดวัคซีนโควิดให้ประชากรโลก 40% ภายในปีนี้,"เลขาธิการใหญ่องค์การสหประชาชาติ (UN) แอนโตนิโอ กูเตอร์เรส และผู้อำนวยการองค์การอนามัยโลก (WHO) เทดรอส อัดฮานอม เกเบรเยซุส ร่วมเปิดตัวยุทธศาสตร์ใหม่ โดยตั้งเป้าฉีดวัคซีนให้ประชากรโลก 40% ภายในปีนี้ และเพิ่มเป็น 70% ภายในช่วงกลางปีหน้า นายกูเตอร์เรส กล่าวในการแถลงข่าวในวันพฤหัสบดีว่า ขณะนี้ทั่วโลกสามารถผลิตวัคซีนโควิดได้เกือบ 1,500 ล้านโดสต่อเดือน ดังนั้นน่าจะสามารถไปถึงประชากรในทุกประเทศได้ถึง 40% ก่อนสิ้นปีนี้ หากสามารถจัดหาเงินทุน 8,000 ล้านดอลลาร์สำหรับใช้ในการแจกจ่ายวัคซีนเหล่านั้นได้อย่างเท่าเทียม เลขาฯ ยูเอ็น กล่าวอย่างขุ่นเคืองว่า ""การไม่สามารถแจกจ่ายวัคซีนอย่างเท่าเทียมได้นั้นไม่ได้ทำให้เกิดคำถามเรื่องความไม่ถูกต้องดีงามเท่านั้น แต่ยังทำให้เกิดคำถามเรื่องความโง่เขลาเบาปัญญาด้วย"" และว่า การที่ประเทศพัฒนาแล้วเร่งผลักดันให้มีการฉีดวัคซีนเข็มสองเข็มสามจะไม่ได้ผลอะไรเลย หากส่วนอื่นๆ ของโลกยังคงไม่ได้ฉีดวัคซีน และมีการกลายพันธุ์ของเชื้อโคโรนาไวรัสเกิดขึ้นเรื่อยๆ ด้านนายเกเบรเยซุส กล่าวว่า ขณะนี้มีการแจกจ่ายวัคซีนไปแล้ว 6,500 ล้านโดสทั่วโลก และขาดอีก 5,000 ล้านโดสเพื่อให้เป็นไปตามเป้าหมายในการฉีดวัคซีนให้ประชากรโลก 70% ภายในกลางปีหน้า ซึ่งสามารถทำได้หากพิจารณาจากอัตราการผลิตวัคซีนในทุกวันนี้ เขากล่าวว่า ปัญหาตอนนี้คือไม่ใช่การผลิตไม่เพียงพอ แต่เป็นปัญหาที่การกระจายวัคซีนเหล่านั้นมากกว่า WHO เปิดเผยว่า เป้าหมายเดิมคือการฉีดวัคซีนให้ประชากรทุกประเทศอย่างน้อย 10% ภายในเดือนกันยายนนั้นไม่เป็นไปตามเป้า โดยมี 56 ประเทศที่ยังไม่สามารถทำได้ ส่วนใหญ่อยู่ในแอฟริกาและตะวันออกกลาง ซึ่งต้องการวัคซีนรวมกันอีกอย่างน้อย 200 ล้านโดสเพื่อให้บรรลุเป้าหมายดังกล่าว ผู้อำนวยการ WHO บอกว่า การทำให้เป้าหมาย 40% ภายในปีนี้เกิดขึ้นได้นั้น จะต้องมีการปรับเปลี่ยนลำดับขั้นก่อนหลังของประเทศที่จะได้รับวัคซีนบริจาคจากโครงการโคแวกซ์ (COVAX) กล่าวคือ ประเทศที่มีอัตราการฉีดวัคซีนเกิน 10% แล้วควรเสียสละให้ประเทศที่มีอัตราการฉีดวัคซีนต่ำเป็นประเทศที่ได้รับวัคซีนบริจาคก่อน นอกจากนี้ ยุทธศาสตร์ใหม่ยังรวมถึงการแบ่งปันเทคโนโลยีการคิดค้นพัฒนาและใบอนุญาตวัคซีนของประเทศพัฒนาแล้วให้แก่บรรดาประเทศกำลังพัฒนาเพื่อเพิ่มกำลังการผลิต รวมทั้งขอให้บริษัทผู้ผลิตวัคซีนต่างๆ เร่งผลิตให้กับโครงการของยูเอ็นและอนามัยโลกก่อนเป็นอันดับแรกเพื่อจะได้แจกจ่ายให้ประเทศรายได้ต่ำอย่างทั่วถึง ขณะเดียวกัน สถาบันการเงินต่างๆ ก็สามารถมีบทบาทสำคัญในการให้เงินทุนแก่ประเทศที่ขาดแคลนปัจจัยสำหรับการขนส่งวัคซีนไปยังพื้นที่ห่างไกลทุรกันดาร เป็นต้น ทั้งนี้ WHO ยังคงเน้นย้ำกระบวนการฉีดวัคซีน 3 ลำดับ โดยลำดับแรกคือประชากรสูงอายุ บุคลากรด่านหน้า และกลุ่มเสี่ยงอื่นๆ ลำดับที่สองคือประชากรวัยผู้ใหญ่ และลำดับสุดท้ายคือเยาวชน",https://www.voathai.com/a/who-launches-strategy-to-vaccinate-40-of-world-by-end-of-2021-/6263028.html,09_10_2021
ไอร์แลนด์-เอสโตเนีย หนุนอัตราภาษีนิติบุคคลขั้นต่ำ 15% เป็นมาตรฐานโลก,"รัฐบาลไอร์แลนด์และรัฐบาลเอสโตเนีย สนับสนุนการกำหนดอัตราภาษีนิติบุคคลขั้นต่ำ 15% เป็นมาตรฐานโลก ทำให้ตอนนี้มีเพียงฮังการีประเทศสุดท้ายที่ยังคัดค้านมาตรการดังกล่าวอยู่ ตามรายงานของเอเอฟพี รัฐมนตรีว่าการกระทรวงการคลังไอร์แลนด์ ปาสคาล โดโนโฮ (Paschal Donohoe) กล่าวเมื่อวันพฤหัสบดีว่า รัฐบาลไอร์แลนด์มีมติเห็นชอบให้ไอร์แลนด์เข้าร่วมฉันทามติว่าด้วยการปฏิรูปภาษีระหว่างประเทศนี้ และพอใจที่ประเทศจะได้ประโยชน์มากขึ้นภายใต้มาตรการดังกล่าว ปัจจุบัน ไอร์แลนด์ มีอัตราภาษีนิติบุคคลที่ 12.5% ซึ่งดึงดูดบริษัทใหญ่ด้านยาและเวชภัณฑ์และบริษัทเทคโนโลยี อาทิ ทั้งแอปเปิล และกูเกิล ให้เข้ามาตั้งสำนักงานในไอร์แลนด์ ซึ่งภายใต้มาตรการภาษีนิติบุคคลขั้นต่ำนี้ จะมีผลกับบริษัทใหญ่ที่มีมูลค่ายอดขายมากกว่า 750 ล้านยูโร หรือราว 28,000 ล้านบาทต่อปี จะมีผลต่อบริษัทไอร์แลนด์ที่ลงทุนข้ามชาติ 56 แห่ง ที่มีการจ้างงานราว 100,000 ตำแหน่ง และบริษัทต่างประเทศที่เข้ามาจดทะเบียนในไอร์แลนด์อีก 1,500 บริษัท ที่จ้างงานราว 400,000 ตำแหน่ง แต่ธุรกิจขนาดเล็กจะต้องเสียภาษีนิติบุคคลที่ระดับ 12.5% เหมือนเดิม ด้านนายกรัฐมนตรีเอสโตเนีย คายา คาลลัส (Kaja Kallas) กล่าวว่า การเข้าร่วมการปฏิรูปภาษีระดับโลกนี้จะช่วยรับรองว่าสภาพแวดล้อมทางธุรกิจและนโยบายด้านภาษีของเอสโตเนียจะสร้างประโยชน์และอนาคตที่ดีขึ้นกับทุกฝ่าย อย่างไรก็ตามทางรัฐบาลเอสโตเนีย แสดงความกังวลว่าการเข้าร่วมข้อตกลงด้านภาษีนี้อาจเป็นภัยต่อการเติบโตของบริษัทสตาร์ทอัพในเอสโตเนียได้ ทั้งนี้ การปฏิรูปภาษีระดับโลก ด้วยมาตรการกำหนดอัตราภาษีนิติบุคคลขั้นต่ำที่ 15% เป็นมาตรฐานโลก เป็นหนึ่งในความพยายามของนานาประเทศในการสกัดกั้นบริษัทข้ามชาติที่พยายามโยกย้ายผลกำไรไปยังประเทศที่มีอัตราภาษีต่ำกว่าหรือปลอดภาษี และทำให้บริษัทข้ามชาติเหล่านี้ต้องจ่ายภาษีนิติบุคคลในอัตราอย่างน้อย 15% ในประเทศซึ่งธุรกิจนั้นจดทะเบียนอยู่ ซึ่งคาดว่าจะสามารถนำมาใช้ได้ในปี 2023 เมื่อเดือนมิถุนายนที่ผ่านมา ที่ประชุมระดับรัฐมนตรีคลังในกลุ่มประเทศสมาชิก จี-7 ได้ผลักดันการกำหนดอัตราภาษีนิติบุคคลขั้นต่ำที่ 15% เป็นมาตรฐานโลก และมีกรอบรายละเอียดของข้อตกลงนี้ออกมาในเวทีประชุมขององค์การเพื่อความร่วมมือทางเศรษฐกิจและการพัฒนา หรือ OECD ซึ่งกว่า 130 ประเทศทั่วโลกได้ลงนามสนับสนุนมาตรการด้านภาษีนิติบุคคลนี้ในเวทีประชุมระดับรัฐมนตรีคลัง จี-20 เว้นแต่ประเทศฮังการี ทางรัฐมนตรีต่างประเทศฮังการี ปีเตอร์ ซิยาร์โท (Peter Szijjarto) กล่าวเมื่อต้นสัปดาห์นี้ว่า มีโอกาสที่ฮังการีจะเห็นชอบในแผนปฏิรูปภาษีระดับโลกนี้ หากมาตรการดังกล่าวไม่สะเทือนเศรษฐกิจฮังการีหรือทำให้ตลาดแรงงานในประเทศได้รับผลกระทบ (ที่มา: เอเอฟพี)",https://www.voathai.com/a/holdouts-ireland-estonia-agree-to-global-tax-reform-deal/6263327.html,09_10_2021
นายกฯ ญี่ปุ่นคุยประธานาธิบดีจีนครั้งแรก เห็นพ้องเจรจาหาทางออกประเด็นสำคัญ,"นายกรัฐมนตรีคนใหม่ของญี่ปุ่น ฟูมิโอะ คิชิดะ กล่าวในวันศุกร์ว่า ตนได้พูดคุยกับประธานาธิบดีจีน สี จิ้นผิง เป็นครั้งแรก และเห็นพ้องกันว่าจำเป็นต้องมีการเจรจาและทำงานร่วมกันเพื่อหาทางออกในประเด็นที่ทั้งสองฝ่ายกังวล นายกฯ คิชิดะ กล่าวผ่านสถานีโทรทัศน์ NHK ของญี่ปุ่น หลังจากพูดคุยทางโทรศัพท์กับประธานาธิบดีสี โดยระบุว่า ตนได้ยกประเด็นที่ทั้งสองประเทศเห็นขัดแย้งกันขึ้นมาหารือ พร้อมแนะนำว่าควรมีการเจรจารอบต่อๆ ไปในอนาคต ซึ่งรวมถึงข้อพิพาทเกี่ยวกับหมู่เกาะเซนกากุ หรือที่จีนเรียกว่าเกาะเตียวหยู ตลอดจนเรื่องท่าทีของจีนต่อฮ่องกงและชาวมุสลิมอุยกูร์ในมณฑลซินเจียง ผู้นำญี่ปุ่นกล่าวว่า ระหว่างการพูดคุยเป็นเวลา 30 นาที ประธานาธิบดีสีได้เห็นด้วยกับการทำงานร่วมกันในหลายเรื่อง รวมทั้งเรื่องเกาหลีเหนือ ขณะเดียวกัน สื่อ People's Daily ของพรรคคอมมิวนิสต์จีน รายงานว่า ประธานาธิบดีสีได้กล่าวกับนายกรัฐมนตรีคิชิดะว่า ทั้งสองประเทศควรจัดการประเด็นอ่อนไหวต่าง ๆ เช่น กรณีของไต้หวัน อย่างเหมาะสม เวลานี้ ความตึงเครียดระหว่างจีนแผ่นดินใหญ่กับไต้หวันกำลังรุนแรงขึ้น หลังจากไต้หวันระบุเมื่อต้นสัปดาห์นี้ว่า เครื่องบินรบจีนหลายลำได้ล่วงล้ำเขตแสดงตนเพื่อการป้องกันตนเองทางอากาศของไต้หวัน โดยสื่อ People's Daily ของจีน รายงานคำพูดของประธานาธิบดีสีที่กล่าวต่อผู้นำญี่ปุ่นว่า ""ปัจจุบัน ความสัมพันธ์ระหว่างจีนกับญี่ปุ่นมีทั้งส่วนที่เป็นโอกาสและความท้าทาย"" เมื่อวันอังคาร รัฐบาลชุดใหม่ของญี่ปุ่นแสดงท่าทีและจุดยืนที่ค่อนข้างแข็งกร้าวกว่ารัฐบาลชุดก่อน ว่าด้วยนโยบายของจีนที่มีต่อไต้หวัน พร้อมส่งสัญญาณว่าญี่ปุ่นจะเตรียมพร้อมไม่ว่าจะเกิดกรณีใดๆ ขึ้น และยืนยันความเป็นพันธมิตรกับอเมริกาซึ่งถือเป็นคู่แข่งสำคัญของจีน",https://www.voathai.com/a/china-s-xi-japan-s-new-pm-hold-first-talks-agree-on-need-for-dialogue-/6263024.html,09_10_2021
สองนักข่าวฟิลิปปินส์-รัสเซีย คว้าโนเบลสันติภาพ 2021 จากการต่อสู้เพื่อเสรีภาพสื่อ,ในวันศุกร์ คณะกรรมการรางวัลโนเบลของนอร์เวย์ ประกาศชื่อผู้ได้รับรางวัลโนเบลสาขาสันติภาพ ประจำปี ค.ศ. 2021 ได้แก่ มาเรีย เรสซา นักข่าวชาวฟิลิปปินส์ และ ดมิทรีย์ มูราตอฟ นักข่าวจากรัสเซีย จากการเป็นผู้ต่อสู้เพื่อเสรีภาพในการแสดงความคิดเห็นในประเทศตนเอง ประธานคณะกรรมการรางวัลโนเบลนอร์เวย์ เบริต รีสส์-แอนเดอร์สัน กล่าวในพิธีประกาศชื่อผู้ได้รับรางวัลโนเบลสาขาสันติภาพ ที่กรุงออสโล นอร์เวย์ ยกย่องในความกล้าหาญของนักข่าวทั้งสองคน จากการต่อสู้เพื่อเสรีภาพในการแสดงความคิดเห้นในฟิลิปปินส์และรัสเซีย ซึ่งถือเป็นปัจจัยพื้นฐานของประชาธิปไตยและสันติสุขในระยะยาว มาเรีย เรสซา นักข่าวหญิงชาวฟิลิปปินส์ คือผู้ก่อตั้งบริษัทสื่อดิจิทัล Rappler ซึ่งมุ่งเน้นการทำข่าวแนวสืบสวน โดยตัวเธอได้วิจารณ์โครงการรณรงค์ปราบปรามยาเสพติดอย่างเด็ดขาดของประธานาธิบดีโรดริโก ดูเตรเต้ ที่ทำให้มีประชาชนถูกสังหารจำนวนมาก นอกจากนี้ ทั้งเรสซาและสื่อ Rappler ของเธอ ยังตีแผ่เรื่องราวผลกระทบของสื่อสังคมออนไลน์ในการเผยแพร่ข่าวปลอม การโจมตีฝ่ายตรงข้าม และการควบคุมความคิดของประชาชน ดมิทรีย์ อังเดรเยวิช มูราตอฟ นักข่าวจากรัสเซีย คือผู้ร่วมก่อตั้งหนังสือพิมพ์อิสระ Novaya Gazeta เมื่อปี 1993 ซึ่งตัวเขาเองทำหน้าที่หัวหน้ากองบรรณาธิการด้วย หนังสือพิมพ์ฉบับนี้ได้รับการยกย่องว่าเป็นหนึ่งในหนังสือพิมพ์ที่เป็นอิสระมากที่สุดในรัสเซีย ซึ่งมักออกมาวิพากษ์วิจารณ์รัฐบาลกรุงมอสโกอยู่เสมอ ทั้งในเรื่องการคอร์รัปชัน ความรุนแรงของตำรวจ การจับกุมโดยไม่มีความผิด การทุจริตเลือกตั้ง และการใช้กำลังทหารของกองทัพรัสเซียในกิจการต่างๆ ทั้งในประเทศและต่างประเทศ นักข่าวทั้งสองคนจะแบ่งเงินรางวัล 1 ล้านยูโร (1.1 ล้านดอลลาร์) คนละครึ่ง โดยพิธีมอบรางวัลอย่างเป็นทางการจะมีขึ้นในเดือนธันวาคม ซึ่งปีนี้จะเป็นการผสมผสานระหว่างพิธีมอบรางวัลแบบออนไลน์กับงานที่มีผู้เข้าร่วมจริง เมื่อต้นสัปดาห์นี้ มีการประกาศผลรางวัลโนเบลไปแล้วสี่สาขาด้วยกัน คือ สาขาการแพทย์ สาขาฟิลิกส์ สาขาเคมี และสาขาวรรณกรรม และจะปิดท้ายด้วยสาขาเศรษฐศาสตร์ที่จะประกาศในวันจันทร์ที่ 11 ตุลาคม (ข้อมูลบางส่วนจากสำนักข่าวรอยเตอร์ และเอพี),https://www.voathai.com/a/nobel-peace-prize-awarded-to-two-journalists-fighting-for-freedom-of-expression-/6263025.html,09_10_2021
เหตุระเบิดมัสยิดรอบใหม่ในอัฟกานิสถานมีผู้เสียชีวิตกว่า 43 ราย บาดเจ็บนับร้อย,เกิดเหตุระเบิดฆ่าตัวตายรอบใหม่ที่มัสยิดแห่งหนึ่งของชุมชนชาวมุสลิมนิกายชีอะห์ในเมืองคุนดุซ ทางภาคตะวันออกเฉียงเหนือของอัฟกานิสถาน ทำให้มีผู้เสียชีวิตอย่างน้อย 43 ราย บาดเจ็บมากกว่า 150 ราย โฆษกกุล่มตาลิบัน ซาบีห์อัลลาห์ มูจาฮิด ยืนยันเหตุการณ์ระเบิดผ่านสื่อในอัฟกานิสถาน โดยการระเบิดเกิดขึ้นเมื่อคืนวันศุกร์ตามเวลาท้องถิ่น ซึ่งทางกลุ่มตาลิบันได้ส่งเจ้าหน้าที่เข้าไปในพื้นที่เพื่อตรวจสอบการระเบิดครั้งนี้แล้ว ขณะที่ยังไม่มีกลุ่มใดออกมาแสดงตัวว่าอยู่เบื้องหลังเหตุการณ์นี้ ทางกลุ่มตาลิบันสันนิษฐานว่า กลุ่มรัฐอิสลามจังหวัดโคราซาน หรือ ไอซิสเค (ISIS-K) อาจเป็นผู้วางระเบิดเพื่อโจมตีมัสยิด หลังจากที่เพิ่งเกิดระเบิดที่มัสยิดใหญ่อีกแห่งหนึ่งในกรุงคาบูลเมื่อวันอาทิตย์ที่ผ่านมา ซึ่งทำให้มีผู้เสียชีวิต 8 คน ทางด้านหน่วยงานความช่วยเหลือของสหประชาชาติประจำอัฟกานิสถาน ทวีตข้อความแสดงความกังวลต่อรายงานที่ว่ามีผู้เสียชีวิตจำนวนมากในเหตุการณ์นี้ ในช่วงหลายวันที่ผ่านมา กลุ่มไอซิสเคกล่าวอ้างว่า อยู่เบื้องหลังการโจมตีด้วยระเบิดหลายครั้งในกรุงคาบูล และในจังหวัดอื่นๆ ของอัฟกานิสถาน ซึ่งถือเป็นความท้าทายสำคัญที่สุดต่อกลุ่มตาลิบันที่ยึดครองอัฟกานิสถานไว้ตั้งแต่เดือนสิงหาคมที่ผ่านมา เมื่อต้นสัปดาห์นี้ กลุ่มตาลิบันเปิดเผยว่า ได้โจมตีฐานที่มั่นแห่งหนึ่งของกลุ่มไอซิสเคในกรุงคาบูล สังหารสมาชิกกลุ่มก่อการร้ายนี้จำนวนมากและจับกุมตัวไว้ได้มากกว่า 15 คน,https://www.voathai.com/a/powerful-bomb-hits-afghan-shiite-muslim-mosque/6263022.html,09_10_2021
