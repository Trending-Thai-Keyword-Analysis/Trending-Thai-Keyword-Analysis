title,summary,link,published
บาร์เบโดสเลือกประธานาธิบดีเป็นประมุขแทนตำแหน่งควีนเอลิซาเบธ,"Submitted on Tue, 2021-10-26 01:01หลังจากปีก่อนบาร์เบโดส ประเทศในเครือจักรภพอังกฤษ ประกาศถอนพระราชินีเอลิซาเบธออกจากการเป็นประมุข ในสัปดาห์ที่ผ่านมาก็มีการลงมติในสภาเพื่อแต่งตั้งประธานาธิบดีคนแรกขึ้นเป็นประมุขแทน Sandra Mason ประธานาธิบดีแห่งบาร์เบโดส (ที่มา: Caricom) สภาผู้แทนฯ และวุฒิสภาของบาร์เบโดส ลงมติเลือก ซานดรา เมสัน เป็นประธานาธิบดีคนใหม่ของบาร์เบโดส ประเทศหมู่เกาะในทะเลแคริบเบียนแคริบเบียน เมื่อวันที่ 21 ต.ค. ที่ผ่านมา ด้วยอัตราส่วนคะแนน 2 ใน 3 ของคะแนนเสียงทั้งหมด เรื่องนี้ถูกมองว่าเป็นก้าวสำคัญอีกก้าวหนึ่งที่ประเทศเกาะแคริบเบียนที่อยู่ภายใต้เครือจักรภพอังกฤษอย่างบาร์เบโดสจะละทิ้งอดีตของตนในฐานะประเทศอาณานิคมได้ รัฐบาลบาร์เบโดสแถลงว่าการลงมติเลือกประธานาธิบดีใหม่ให้ตัวเองในครั้งนี้นับเป็นหลักไมล์สำคัญของ ""หนทางไปสู่สาธารณรัฐ"" บาร์เบโดสเป็นประเทศปกครองตนเองส่วนหนึ่งของเครือจักรภพอังกฤษ มีประชากรในประเทศน้อยกว่า 300,000 คน เป็นอาณานิคมอังกฤษมาตั้งแต่ปี 2168 จนกระทั่งได้รับอิสรภาพในปี 2509 โดยที่ยังคงสายสัมพันธ์กับราชวงศ์อังกฤษเอาไว้ ประเทศนี้เคยถูกเรียกว่า ""ลิตเติลอิงแลนด์"" จากความที่จงรักภักดีต่อราชวงศ์อังกฤษ แต่ในช่วงไม่กี่ปีที่ผ่านมาพวกเขาก็เริ่มมีการเรียกร้องอธิปไตยและการปกครองตนเองอย่างเต็มรูปแบบ โดยในปี 2563 พวกเขาประกาศว่าจะถอดถอนพระราชินีเอลิซาเบธออกจากเป็นประมุขแห่งรัฐสำหรับพวกเขาและจัดตั้งประเทศตนเองเป็นสาธารณรัฐ เมสันจะเข้าพิธีสาบานตนเข้ารับตำแหน่งในวันที่ 30 พ.ย. ที่จะถึงนี้ซึ่งตรงกับวันครบรอบ 55 ปีการเป็นอิสระจากสหราชอาณาจักร เมสันเคยทำงานเป็นนักกฎหมายมาก่อนและเคยเป็นผู้หญิงคนแรกที่ได้ทำงานในศาลอุทธรณ์ของบาร์เบโดส เธอเคยดำรงตำแหน่งเป็นข้าหลวงสำเร็จราชการตั้งแต่ปี 2561 เป็นต้นมา นายกรัฐมนตรีของบาร์เบโดส มีอา มอตต์ลีย์ กล่าวถึงการโหวตเลือกประธานาธิบดีใหม่ในครั้งนี้ว่าเป็น ""ช่วงเวลาก้าวแรกของการพัฒนาต่อไปข้างหน้า"" สำหรับหนทางของประเทศบาร์เบโดส มอตต์ลีย์ยังกล่าวถึงเมสันอีกว่าเธอเป็นผู้หญิงที่มีลักษณะเฉพาะตัวและมีความมุ่นมั่งแรงกล้า เป็นคนที่ไม่พยายามจะทำตัวเป็นอย่างอื่นและแสดงออกของคุณค่าในตนเอง วาซิม โมวลา จากองค์กรคลังสมองแอตแลนติกเคาน์ซิลกล่าวว่าการเลือกประธานาธิบดีนี้จะเป็นประโยชน์ต่อบาร์เบโดสทั้งในบ้านตัวเองและในการต่างประเทศ เพราะมันทำให้บาร์เบโดสซึ่งเป็นประเทศกำลังพัฒนาเล็กๆ มีความชอบธรรมมากขึ้นในการเป็นผู้เล่นการเมืองระดับโลก รวมถึงกลายเป็นเครื่องมือในการแสดงถึง ""การร่วมใจของคนในชาติในเชิงชาตินิยม"" ได้ด้วยซึ่งจะเป็นประโยชน์กับรัฐบาลปัจจุบันเอง โมวลาวิเคราะห์อีกว่าประเทศอื่นๆ ในแถบแคริบเบียนอาจจะชื่นชมในเรื่องนี้แต่ก็ไม่แน่ว่าจะทำตาม เพราะพวกเขาต้องคอยชั่งตวงผลประโยชน์ว่ามันจะเหมาะสมกับผลประโยชน์ของแต่ละประเทศเองหรือไม่ นอกจากนี้นายกรัฐมนตรีมอตต์ลีย์ยังกล่าวอีกว่าการกลายเป็นสาธารณรัฐก็ไม่ได้หมายความว่าจะเป็นการแสดงออกเชิงประณามเจ้าอาณานิคมอังกฤษของบาร์เบโดส และทางบาร์เบโดสจะยังคงความสัมพันธ์กับราชวงศ์อังกฤษต่อไป บาร์เบโดสเป็นประเทศที่รู้จักดีในฐานะถิ่นกำเนิดของนักร้องริฮานนา ซึ่งปัจจุบันเธอได้เป็นทูตโปรโมทส่งเสริมบาร์เบโดสในด้านการศึกษา, การท่องเที่ยว และการลงทุน ประเทศบาร์เบโดสเป็นแหล่งท่องเที่ยวที่มีชื่อเสียงช่วงก่อนหน้าที่จะเกิดโรคระบาด COVID-19 มีนักท่องเที่ยวมาเยือนก่อนหน้านี้มากกว่า 1 ล้านรายต่อปี 'บาร์เบโดส' ประเทศในเครือจักรภพ ประกาศถอดควีนอลิซาเบธจากการเป็นประมุข ตั้งประเทศเป็นสาธารณรัฐ, 17 ก.ย. 64 เรื่องที่เกี่ยวข้อง Barbados elects first-ever president, replacing British monarchy, Aljazeera, 21-10-2021 ข่าวต่างประเทศบาร์เบโดสอังกฤษเครือจักรภพซานดรา เมสันราชินีเอลิซาเบธการแต่งตั้งประธานาธิบดีการปกครองตนเองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/a4eBO2B7aAs/95630,2021_10_26
1 เดือนหลังสั่งบล็อก SMS ยังมีผู้ร้องเฉลี่ย 100 ราย/วัน เหตุ กสทช. ไม่บังคับใช้กฎหมาย,"Submitted on Tue, 2021-10-26 03:36ปัญหา SMS ก่อกวนไม่คืบหน้าหลังสั่งบล็อก SMS แล้วถึง 30 วัน ยังมีผู้ร้องเรียนเฉลี่ยวันละ 100 ราย รวม 2,039 ราย เหตุเพราะ กสทช. ไม่บังคับใช้กฎหมายกับค่ายมือถือ มูลนิธิเพื่อผู้บริโภคจี้ให้ระงับการเอาเปรียบของค่ายมือถือทันที หากยังไม่ปฏิบัติตามปรับไม่เกิน 5 ล้าน และวันละแสน จนกว่าจะแล้วเสร็จ 25 ต.ค.2564 ข่าวมูลนิธิเพื่อผู้บริโภค รายงานว่า จากกรณีที่ เมื่อวันที่ 23 ก.ย.ที่ผ่านมา สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) ได้ออกคำสั่งให้ค่ายมือถือบล็อก SMS เนื้อหาหลอกลวง เว็บพนัน และอนาจาร แต่หลังจากนั้นยังมี SMS ส่งเข้ามาก่อกวน จนกระทั่งมีผู้บริโภคกว่า 1,000 ราย ร้องเรียนมาที่มูลนิธิเพื่อผู้บริโภค (มพบ.) เมื่อวันที่ 4 ต.ค. 2564 มูลนิธิฯ เข้าพบรองเลขาฯ กสทช. เพื่อชี้แจงปัญหาที่ผู้บริโภคพบ และเรียกร้องให้ กสทช. เปิดเผยคำสั่งที่ให้แก้ไขปัญหา ออกคำสั่งให้ค่ายมือถือจ่ายค่าเสียหายให้กับผู้ร้องเรียน 1,000 บาท/ข้อความ และลงโทษตามกฎหมายสูงสุดกับค่ายมือถือที่ยังปล่อยให้เกิดปัญหานั้น ขณะนี้ก็ยังไม่เห็นการดำเนินการใดๆ ของ กสทช. ตามข้อเรียกร้อง นฤมล เมฆบริสุทธิ์ รองผู้อำนวยการฝ่ายศูนย์พิทักษ์สิทธิผู้บริโภค มูลนิธิเพื่อผู้บริโภค กล่าวว่า ปัญหาเรื่อง SMS ก่อกวนที่ กสทช. ออกประกาศให้ค่ายมือถือบล็อกนั้น ขณะนี้ผู้บริโภคยังพบปัญหาเรื่องนี้มาตลอด มีผู้บริโภคเข้ามาร้องเรียนที่มูลนิธิฯ เฉลี่ยวันละ 100 ราย นับตั้งแต่วันที่ไปเข้าพบรองเลขาฯ กสทช. ทำให้มีผู้ร้องเรียนเข้ามาทั้งหมด 2,039 รายแล้ว ทั้งยังพบปัญหาเบอร์ Call Center รับเรื่องร้องเรียนของแต่ละค่ายมือถือ ซึ่งหมายเลข Call Center ของแต่ละค่ายมือถือที่ไม่เสียค่าบริการเป็นโทรศัพท์พื้นฐาน เมื่อผู้บริโภคสอบถามเรื่องการแก้ไขปัญหา SMS กู้เงินออนไลน์ เจ้าหน้าที่รับสายให้โทรไปที่หมายเลข 4 หลัก ซึ่งเป็นเบอร์ที่เสียค่าบริการเหมือนเดิม เบอร์โทรฟรีของค่ายมือถือจึงไม่สามารถช่วยเหลือรับเรื่องร้องเรียนของประชาชนได้ดีเท่าที่ควร เป็นอีกปัญหาที่ต้องได้รับการแก้ไข ดังนั้นหากรัฐไม่จัดการ ผู้ประกอบธุรกิจจะมีรายได้มหาศาล แต่ผู้บริโภคกลับถูกเอาเปรียบ อีกทั้งในวันที่ยื่นหนังสือ ทาง กสทช. เคยแจ้งว่าจะรีบจัดประชุมหน่วยงานรัฐที่เกี่ยวข้องและผู้ประกอบธุรกิจ เพื่อหารือแนวทางการแก้ไขปัญหาโดยเร็วที่สุด แต่จนตอนนี้ผ่านมา 30 วันแล้วนับตั้งแต่ออกคำสั่งให้บล็อก SMS ก็ยังไม่เห็นข้อสรุปของบทบาทหน่วยงานรัฐว่าจะดำเนินการเรื่องนี้อย่างไร จึงขอให้ กสทช. ออกมาชี้แจงต่อประชาชนถึงสาเหตุที่ยังไม่สามารถระงับการส่ง SMS หรือโทรศัพท์รบกวนได้ และยังไม่ดำเนินการลงโทษกับค่ายมือถือด้วย รวมถึงค่ายมือถือต้องออกมาชี้แจงสังคมด้วยว่าทำไม SMS เหล่านี้ถึงส่งมาได้ทั้งที่ไม่ได้รับอนุญาต และผู้ผลิตเนื้อหาเอาข้อมูลเบอร์โทรศัพท์ผู้บริโภคมาจากไหน ปัญหาที่ยังคงพบอยู่ต่อเนื่องนี้เกิดจากการที่ กสทช. ยังไม่บังคับใช้กฎหมายกับค่ายมือถือที่ปล่อยปละละเลยให้มี SMS หรือโทรศัพท์ ส่งเข้าในระบบมือถือของผู้บริโภคโดยไม่ได้รับอนุญาต และยังไม่มีคำสั่งลงโทษจึงทำให้ผู้ประกอบการไม่ปฏิบัติตามคำสั่ง ฉะนั้นตามกฎหมาย กสทช. สามารถระงับการเอาเปรียบผู้บริโภคของผู้ประกอบการได้โดยทันที และเมื่อไม่ปฏิบัติตาม ให้ลงโทษปรับไม่เกิน 5 ล้านบาท และวันละไม่เกิน 100,000 บาทจนกว่าจะแก้ไขเสร็จ แต่ขณะนี้ประชาชนยังไม่เห็นคำสั่งดังกล่าว ข่าวเศรษฐกิจไอซีทีsmsมูลนิธิเพื่อผู้บริโภคกสทช.ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/mUeCYQKHdcY/95631,2021_10_26
สะท้อนยุทธศาสตร์อินโด-แปซิฟิก ผ่านเรือดำน้ำ AUKUS กับ ดุลยภาค ปรีชารัชช,"Submitted on Tue, 2021-10-26 14:08รัตนาพร เขม้นกิจ สัมภาษณ์/เรียบเรียงกิตติยา อรอินทร์ ภาพประกอบ ในช่วงเดือนที่ผ่านมา ความตึงเครียดทางทะเลเกิดขึ้นทั่วโลกหลังจาก 3 ชาติมหาอำนาจพันธมิตรหน้าเก่าอย่างออสเตรเลีย (AUS) สหราชอาณาจักร (UK) และสหรัฐอเมริกา (US) ประกาศความร่วมมือฉบับใหม่ที่ชื่อว่า “AUKUS” ซึ่งเป็นโครงการถ่ายทอดเทคโนโลยีเรือดำน้ำพลังงานนิวเคลียร์ที่พร้อมมาโลดแล่นใต้ผิวน้ำในมหาสมุทรแปซิฟิกและทะเลจีนใต้ ส่งผลให้ทั่วโลกตั้งข้อสังเกตว่านี่คือแผนการใหม่ที่สหรัฐฯ เตรียมงัดมาสู้เพื่อคานอำนาจกับจีน ความร่วมมือ AUKUS นำมาซึ่งประเด็นข้อถกเถียงหลายอย่าง ทั้งท่าที่ของฝรั่งเศสที่ออกตัวแรงถึงขั้นเรียกทูตกลับประเทศเพราะรู้สึกเหมือนถูกสหรัฐฯ และออสเตรเลีย ‘หักหลัง’ หรือแม้แต่เพื่อนบ้านของออสเตรเลียอย่างนิวซีแลนด์ก็ออกมาแสดงท่าทีไม่เห็นด้วย เพราะนิวซีแลนด์ยืนยันที่จะเป็น ‘เขตปลอดอาวุธนิวเคลียร์’ แม้กระทั่งสังคมไทยเองก็ตั้งคำถามว่าโครงการเรือดำน้ำพลังงานนิวเคลียร์ AUKUS นี้จะส่งผลให้กองทัพเรือไทยเปิดไพ่ “ของมันต้องมี” เปิดทางซื้อเรือดำน้ำเพิ่มอีกสักลำหรือไม่ ประชาไทชวน ผศ.ดุลยภาค ปรีชารัชช ผู้อำนวยการสถาบันเอเชียตะวันออกศึกษา และอาจารย์ประจำภาควิชาเอเชียตะวันออกเฉียงใต้ศึกษา คณะศิลปศาสตร์ มหาวิทยาลัยธรรมศาสตร์ มาร่วมสนทนาถึงเรื่อง AUKUS เพื่อวิเคราะห์ถึงจุดประสงค์ของความร่วมมือนี้คืออะไร ส่งผลอย่างไรต่อไทยและอาเซียน รวมถึงประเด็น “ความคุ้มค่า” หากกองทัพเรือไทยเปิดไพ่ลับลุยซื้อเรือดำน้ำขึ้นมาจริงๆ ผศ.ดุลยภาค ปรีชารัชช ย้อนดูความร่วมมือเก่าของสหรัฐฯ และพันธมิตร ก่อนเข้าใจ 'AUKUS' ดุลยภาค กล่าวว่า การผนึกกำลังระหว่างสหรัฐฯ กับชาติมหาอำนาจอื่นๆ เพื่อขยายอิทธิพลทางการทหารในเขตเอเชียแปซิฟิกนั้นมีมาก่อนหน้านี้ในยุคสงครามเย็น ซึ่ง 2 ความร่วมมือเดิมที่รวมตัวละครคู่ขัดแย้งรอบนี้ไว้ คือ สนธิสัญญาแอนซัส (ANZUS) ซึ่งเป็นความร่วมมือพันธมิตรทางการทหารระหว่างสหรัฐฯ ออสเตรเลีย และนิวซีแลนด์ ที่ครอบคลุมพื้นที่ปฏิบัติการบริเวณขอบมหาสมุทรแปซิฟิก และอีกหนึ่งความร่วมมือ คือ องค์การสนธิสัญญาป้องกันภูมิภาคเอเชียตะวันออกเฉียงใต้ (SEATO) ซึ่งมีรัฐมหาอำนาจเข้าร่วม เช่น สหรัฐอเมริกา สหราชอาณาจักร ฝรั่งเศส ออสเตรเลีย นิวซีแลนด์ ปากีสถาน ไทย และฟิลิปปินส์ โดยชาติมหาอำนาจที่ปรากฎชื่ออยู่ในความร่วมมือทั้ง 2 นี้ล้วนเป็นผู้เล่นหน้าเดิมในความร่วมมือใหม่อย่าง AUKUS ทั้งสิ้น “สิ่งที่น่าสนใจก็คือพัฒนาการการก่อรูปทางการทหาร โดยเฉพาะในช่วงสงครามเย็น มีตัวแบบสำคัญก็คือ SEATO กับ ANZUS ซึ่งครอบคลุมอาณาบริเวณที่เรียกว่าเอเชียแปซิฟิก (Asia-Pacific) แต่ว่ามันคลุมมหาสมุทรอินเดียด้วย จนกระทั่งระยะต่อมา เราก็มีศัพท์เทคนิคด้านอาณาบริเวณและยุทธศาสตร์ศึกษาเกิดขึ้น คือคำว่า อินโดแปซิฟิก (Indo-Pacific) ซึ่งหมายถึง 2 ภูมิภาคมาประกบกัน หนึ่งคือภูมิภาคมหาสมุทรแปซิฟิก เช่น เอเชียตะวันออก เอเชียตะวันออกเฉียงใต้ และฝั่งตะวันตกของทวีปอเมริกา ส่วนตรงกลางก็จะเป็นพวกประเทศและดินแดนที่เป็นเกาะในมหาสมุทรแปซิฟิก เช่น เกาะกวม หมู่เกาะมาร์แชลล์ หมู่เกาะโพลีนีเชีย และเมลานีเซีย สองคือภูมิภาครอบมหาสมุทรอินเดีย ใช้มหาสมุทรอินเดียเป็นตัวตั้งแล้วรวมรัฐต่างๆ เข้ามา"" สกอตต์ มอร์ริสัน นายกรัฐมนตรีคนปัจจุบันของออสเตรเลีย ขณะกำลังเยี่ยมชมโถงนิทรรศการความร่วมมือ ANZUS ในอาคารเพนทากอน ที่ทำการกระทรวงกลาโหมของสหรัฐฯ เมื่อ พ.ศ.2561 (ภาพจาก U.S. Secretary of Defense) ""พอแนวคิดมันเติบโต และเด่นชัดขึ้นในคริสต์ศตวรรษที่ 21 ตั้งแต่ชินโซะ อาเบะ อดีตนายกรัฐมนตรีญี่ปุ่นกล่าวสุนทรพจน์ และการประกาศยุทธศาสตร์ของสหรัฐอเมริกาในสมัยโดนัลด์ ทรัมป์ คำว่า ‘อินโดแปซิฟิก’ มาแรงมากๆ ทำให้เกิดวงจตุรมิตร (QUAD) คือ 4 มหาอำนาจมารวมตัวกัน มีสหรัฐฯ ญี่ปุ่น อินเดีย และออสเตรเลีย พอวงนี้ก่อตั้งขึ้นล่าสุดก็มี AUKUS เกิดขึ้น ซึ่งก็จะมีสหรัฐอเมริกา อังกฤษ และออสเตรเลียเพิ่มขึ้นมา จากเดิมออสเตรเลียกับสหรัฐฯ เป็นจตุรมิตรในอินโดแปซิฟิกอยู่แล้วซึ่ง AUKUS ที่เพิ่มอังกฤษเข้ามาน่าสนใจเพราะว่า อังกฤษกับสหรัฐฯ เป็นพันธมิตรทางทหารกันตั้งแต่ยุค SEATO แต่ว่าออสเตรเลียกับสหรัฐฯ ก็เป็นพันธมิตรกันตั้งแต่ยุค ANZUS ผมว่าการมองแบบมันมันทำให้เกิดความน่าสนใจในการจับกลุ่มเรื่องภูมิภาคทางยุทธศาสตร์ เพราะฉะนั้นถ้าเราพูดถึงเรื่อง AUKUS ผมอยากให้ย้อนดูการก่อรูปของ SEATO และ ANZUS ด้วย ในแง่อาณาบริเวณและทางยุทธศาสตร์ มันเกิดบริเวณใหม่ขึ้นมาที่มีนัยสำคัญ” ผู้นำประเทศในกลุ่ม SEATO ร่วมกันถ่ายรูปที่หน้าอาคารรัฐสภากรุงมะนิลาของฟิลิปปินส์ เนื่องในโอกาสการประชุมสุดยอดผู้นำกลุ่ม SEATO เมื่อวันที่ 24 ต.ค. 2509 (ภาพจาก manhhai) (จากซ้ายไปขวา) เหงียนกาวกี่ ประธานาธิบดีเวียดนามใต้, แฮรอลด์ โฮลต์ นายกรัฐมนตรีออสเตรเลีย, พักจองฮี ประธานาธิบดีเกาหลีใต้, เฟอร์ดินานด์ มาร์กอส ประธานาธิบดีฟิลิปปินส์, คีท โฮลีโอค นายกรัฐมนตรีนิวซีแลนด์, จอมพลถนอม กิตติขจร นายกรัฐมนตรีไทย และลินดอน บี จอห์นสัน ประธานาธิบดีสหรัฐฯ ถ้าครองทะเลจีนใต้ได้ ก็ครองมหาสมุทรอินเดียได้ ดุลยภาคกล่าวว่าหากจะเข้าใจความร่วมมือ AUKUS ที่ส่งผลต่อสถานภาพของอาเซียนแล้ว ต้องทำความเข้าใจคอนเซ็ปต์ที่สำคัญของนักยุทธศาสตร์ทหารเรือก่อน คือ เรื่อง Oceanic Power หรือสมุททานุภาพ “สมุททานุภาพส่งเสริมการครองอำนาจทางทะเล ต้องมีเรือรบที่มีแสนยานุภาพ ปฏิบัติการที่มีประสิทธิภาพ มีอาวุธที่มีอานุภาพทำลายล้างแล้วก็มีรัฐมหาอำนาจที่กระทำตัวเป็นผู้ครองทะเล แต่ขณะเดียวกันก็ผูกโยงกับเรื่องของการครองเส้นทางโลจิสติกส์ การไหลเวียนของระบบเศรษฐกิจผ่านการขนส่งสินค้าและบริการทางทะเล รวมถึงท่าเรือต่างๆ การประกอบกันของสิ่งเหล่านี้ เราเรียกว่าเป็นพลังพิเศษอย่างหนึ่ง คือ สมุททานุภาพ ซึ่งรัฐมหาอำนาจอย่างสหรัฐฯ ก็ดี อังกฤษก็ดี เขาคิดเรื่องนี้” ดุลยภาคกล่าวว่าจริงๆ แล้วมีทฤษฎีอำนาจทางทะเลหรือสมุททานุภาพของอัลเฟรด ธาเยอร์ มาฮาน (Alfred Thayer Mahan) ก่อรูปมาก่อนแล้ว ซึ่งประเทศที่ใช้แนวคิดพวกนี้ในการขยายกำลังแสนยานุภาพก็เช่นสหรัฐฯ ที่เห็นได้ชัดว่าสหรัฐฯ ทำตามแบบอังกฤษในสมัยล่าอาณานิคม และเมื่อนำคอนเซ็ปต์นี้มาวางในยุทธศาสตร์อินโดแปซิฟิกจะเห็นชัดเลยว่าจะต้องกระทบกับสายโซ่ยุทธศาสตร์ป้องกันประเทศของจีนที่ล่วงล้ำเข้าในน่านน้ำทะเลจีนใต้อย่างแน่นอน “ทะเลจีนใต้เป็นยุทธภูมิที่มีนัยสำคัญมาก เพราะว่าหากเราย้อนไปดูงานเขียนของ 'นิโคลัส สปีกแมน' (Nicholas Spykman) นักภูมิศาสตร์ชื่อดังผู้ประพันธ์หนังสือเรื่อง Geography of Peace หรือภูมิศาสตร์ว่าด้วยสันติภาพ ในห้วงทศวรรษที่ 1940 โดยประมาณ เขาพูดถึงเขตสมุทรศาสตร์ซึ่งเป็นยุทธศาสตร์สำคัญที่เรียกว่า ‘เอเชียติกเมดิเตอร์เรเนียน’ (Asiatic Mediterrenian) หรือทะเลเมดิเตอร์เรเนียนแห่งเอเชีย ซึ่งหมายถึงทะเลขอบทวีปหรือ Marginal Sea เช่น ทะเลจีนใต้ ทะเลจีนตะวันออก ทะเลเหลือง และทะเลญี่ปุ่น ซึ่งนักภูมิศาสตร์รัฐศาสตร์คนนนี้บอกว่าเปรียบประดุจดั่งเมดิเตอร์เรเนียนของเอเชีย เป็นเส้นเลือดหลักของการไหลเวียนด้านการค้าและพาณิชย์นาวี รวมถึงมีพื้นที่ครอบคลุมจุดยุทธศาสตร์สำคัญ ใครก็ตามที่ควบคุมเมดิเตอร์เรเนียนแห่งเอเชียตรงนี้ได้ก็จะได้เปรียบ นอกจากนี้ สปีกแมนยังคาดการณ์ไปถึงพฤติกรรมของจีนว่าจีนก็พยายามจะควบคุมผืนน้ำในทะเลแห่งนี้ และจะสามารถคุกคามอำนาจของสหรัฐฯ กับญี่ปุ่นได้ในทางยุทธศาสตร์ เพราะฉะนั้น การเตือนของสปีกแมนถือเป็นการให้ภาพดินแดนที่เป็นแกนกลางสำคัญของหน่วยที่เรียกว่า ‘อินโดแปซิฟิก’ ในเวลาต่อมา” แผนภาพเอเชียติกเมดิเตอร์เรเนียน หรือ Rimland ตามทฤษฎีของนิโคลัส สปีกแมน (ภาพจากวิกิพีเดีย) “ถ้าเราดูภาพใหญ่ เอามหาสมุทรอินเดียมาตั้ง ตัวเอเชียติกเมดิเตอร์เรเนียนจะอยู่ทางฟากสมหาสมุทรแปซิฟิก แต่ผืนน้ำที่สำคัญคือทะเลจีนใต้ ซึ่งมันเป็นผืนน้ำที่ต่อลงมาถึงพื้นสมุทรของเอเชียตะวันออกเฉียงใต้ แล้วไหลไปชนช่องแคบมะละกา ซึ่งตรงนั้นเป็นข้อต่อไปสู่มหาสมุทรอินเดีย สปีกแมนจึงบอกว่าใครที่ครอบครองทะเลจีนใต้และเอเชียติกเมดิเตอร์เรเนียนได้ จะมีฐานกระโจนทางยุทธศาสตร์ที่ร่นเข้าไปในมหาสมุทรอินเดียได้ด้วย” ต่างรัฐต่างมุมมองกับ ‘อินโด-แปซิฟิก’ แต่อาเซียนขอเป็นศูนย์กลาง ดุลยภาคกล่าวว่ารัฐมหาอำนาจให้คำนิยามของ ‘มหายุทธศาสตร์อินโดแปซิฟิก’ ในขอบเขตที่แตกต่างกันไป เช่น สหรัฐฯ นับตั้งแต่ขอบตะวันตกของสหรัฐฯ ข้ามสมหาสมุทรแปซิฟิกไปชนขอบตะวันออกของอินเดีย ซึ่งมีความหมายตรงกับนิยามของกองบัญชาการกองทัพภาคอินโดแปซิฟิกของกองทัพสหรัฐฯ “แต่ก่อนเขามี US Pacific Command บริเวณก็ตามนี้เลย แล้วตอนหลังเขาเปลี่ยนเป็นชื่อ Indo-Pacific Command กองบัญชาการตั้งอยู่ที่ฮาวาย อันนี้คือการกำหนดยุทธบริเวณ เพราะฉะนั้น ขอบเขตของอินโดแปซิฟิกในทางนโยบายต่างประเทศ หรือในนโยบายป้องกันประเทศ สหรัฐฯ มองว่าเท่ากัน แต่ถ้าเราไปถามอินเดียหรือญี่ปุ่นจะแตกต่างกัน อย่างญี่ปุ่นจะใหญ่โตมาก เขาเอามหาสมุทรแปซิฟิกทั้งหมดเลย ด้านตะวันออกทับกับออสเตรเลียและสหรัฐฯ กำหนดขอบเท่ากัน แต่ว่าขอบตะวันตกของญี่ปุ่นจะไปถึงฝั่งตะวันออกของทวีปแอฟริกา อันนี้ก็แล้วแต่นิยามหรือผลประโยชน์ทางยุทธศาสตร์” ‘อินโดนีเซีย-มาเลเซีย’ ต้องรับมือหนักในยุทธศาสตร์อินโดแปซิฟิก ส่วนอาเซียนนั้น เห็นว่าอินโดแปซิฟิกเป็นคอนเซ็ปต์และยุทธศาสตร์การขยายอิทธิพลของรัฐมหาอำนาจ ซึ่งอาเซียนมองว่าควรทำอย่างไรไม่ให้ตัวเองตกเป็นเขตอิทธิพล หรือเขตประลองกำลังของมหาอำนาจเหล่านั้น อาเซียนจึงประกาศว่าเราต้องเป็น ‘ศูนย์กลางด้านความมั่นคง’ หรือ ASEAN Centrality ซึ่งรัฐที่ขับเคลื่อนนโยบายนี้ คือ อินโดนีเซีย “อินโดนีเซียมียุทธศาสตร์วางตัวเองเป็น Global Maritime Fulcrum คืออินโดนีเซียเป็นรัฐหมู่เกาะที่แวดล้อมไปด้วยมหาสมุทรอินเดียและแปซิฟิก จึงต้องขยายอำนาจทางการทหารและทางทะเล ต้องมีบทบาททางการทูตมากขึ้น เพื่อให้เป็นศูนย์กลางของ 2 มหาสมุทรนี้ และพยายามผลักดันให้อาเซียนให้ความสำคัญกับนโยบาย ASEAN Centrality ดังนั้น มันจะมี 3 วงของอินโดแปซิฟิกทับซ้อนกันอยู่ คือ วงมหาสมุทรแปซิฟิก วงมหาสมุทรอินเดีย และวงตรงกลางคือเอเชียตะวันออกเฉียงใต้ แต่ถ้าว่ามองให้ลึกลงไปอีกจะเห็นว่าแกนกลางจริงๆ ของ ASEAN Centrality อยู่ที่อินโดนีเซีย” แผนภาพยุทธศาสตร์อินโด-แปซิฟิกตามแนวคิดของสหรัฐฯ ประกอบไปด้วย 3 วงหลัก คือ ประเทศในกลุ่มมหาสมุทรแปซิกฟิก (วงสีน้ำเงิน) ประเทศในกลุ่มมหาสมุทรอินเดีย (วงสีแดง) และภูมิภาคเอเชียตะวันออกเฉียงใต้ (วงสีเขียว) ซึ่งเป็นศูนย์กลางของยุทธศาสตร์ความร่วมมือดังกล่าว (ภาพจากวิกิพีเดีย) ดุลยภาคกล่าวว่าอินโดนีเซียพยายามปรับรูปโฉมทางภูมิศาสตร์ให้อินโดแปซิฟิกมีขนาดเล็กและกระชับขึ้น ซึ่งส่งผลดีต่อผลประโยชน์ของอินโดนีเซียและอาเซียนที่สัมพันธ์กับแนวคิดใจสมุทรโลกของโจโก วีโดโด ประธานาธิบดีอินโดนีเซีย ส่วนนวัตกรรมด้านความมั่นคงของอาเซียน เช่น กำหนดให้อาเซียนเป็นเขตปลอดอาวุธนิวเคลียร์ เป็นเขตสันติภาพ และความเป็นกลางแม้อินโดนีเซียพยายามขับเคลื่อนส่วนนี้และชูนโยบายความเป็นกลาง แต่ก็หวาดกลัวอยู่ลึกๆ ว่าจะถูกคุกคามจากมหาอำนาจอื่นๆ ด้วย “อินโดนีเซียกลัวจีน แม้ว่าทะเลจีนใต้ที่จีนพยายามจะแผ่กรรมสิทธิ์ลงมาจะไม่ชนเขตอินโดนีเซียตรงๆ เหมือนกรณีของเวียดนาม แต่ว่ามันชนเขตเศรษฐกิจของอินโดนีเซีย รวมถึงทะเลสำคัญที่อยู่ทางเหนือ คือ ทะเลนาตูนา มีเรือประมงจีนเข้าไปตักตวงทรัพยากรในแถบนั้น อินโดนีเซียก็ไม่สบายใจ แต่ขณะเดียวกันอินโดนีเซียก็มองไปที่ออสเตรเลีย ซึ่งกำลังจะมีเรือดำน้ำพลังงานนิวเคลียร์จากความร่วมมือ AUKUS แม้อินโดนีเซียพยายามกระชับความร่วมมือกับออสเตรเลียในกรอบอินโดแปซิฟิกตามประเพณีและมารยาททางการทูต แต่เบื้องลึกแล้วอินโดนีเซียก็ไม่ไว้ใจออสเตรเลีย เพราะเป็นเพื่อนบ้านติดกัน มีการวิเคราะห์อำนาจกำลังรบเชิงเปรียบเทียบของทั้ง 2 ประเทศอยู่บ่อยๆ สำหรับออสเตรเลียแล้วอินโดนีเซียคือเพื่อนบ้านขนาดใหญ่ที่คุกคามออสเตรเลีย ส่วนอินโดนีเซียก็มองว่าแมเกำลังทหารของออสเตรเลียจะไม่เยอะเท่ากับปริมาณทหารของอินโดนีเซีย แต่อาวุธยุทโธปกรณ์หรือหลักนิยมทางการทหารของออสเตรเลียนั้นทันสมัยมาก ผมว่าอินโดนีเซียก็มีความกระอักกระอ่วนใจอยู่บ้าง” “ส่วนความกังวลของมาเลเซีย แม้จะไม่โดดเด่นเท่าอินโดนีเซีย แต่ก็ต้องระวังเรื่องการคุมพื้นที่ช่องแคบมะละกา ถ้าเรือรบต่างๆ จะขนย้ายกำลังจากอินเดีย อังกฤษ หรือฝรั่งเศสเข้าไปในทะเลจีนใต้หรือแนวมหาสมุทรแปซิฟิก ก็ต้องผ่านช่องแคบมะละกาหรือช่องแคบอื่นๆ ที่ติดกับอินโดนีเซีย แต่หลักๆ มันจะผ่านช่องแคบมะกะลาของมาเลเซีย ซึ่งเขาต้องหวั่นไหวเป็นธรรมดา แม้แต่สิงคโปร์ก็ด้วย ถ้าเกิดความขัดแย้งทางทะเลและมีการปะทะทางการทหาร มาเลเซียก็ลำบากใจอยู่เหมือนกัน เพราะว่าพื้นที่ประเทศแบ่งออกเป็น 2 ส่วน คือ ฝั่งคาบสมุทรมลายูที่คลุมช่องแคบมะละกา กับฝั่งกาลิมันตัน หรือทางเหนือของเกาะบอร์เนียว ซึ่งแยกห่างกัน เพราะฉะนั้นมาเลเซียต้องรีบพัฒนากองทัพเรือให้เข้มแข็งเพื่อจะปกป้องภูมิศาสตร์ที่มันเป็น 2 ส่วนตรงนี้ให้มันมีเอกภาพขึ้น” 'AUKUS' กับรอยร้าวของฝรั่งเศสและนิวซีแลนด์ แม้ว่านิวซีแลนด์จะมีความสัมพันธ์ด้านการทหารมาอย่างยาวนานร่วมกับออสเตรเลียและสหรัฐฯ แต่นิวซีแลนด์มีนโยบายเฉพาะว่าผลักดันเรื่องเขตปลอดอาวุธนิวเคลียร์ ซึ่งสวนทางกับแนวทางของออสเตรเลีย จึงเห็นท่าทีของนิวซีแลนด์ที่ไม่ยินดีนักกับความร่วมมือ AUKUS “ออสเตรเลียโอเคมากกับอะไรก็ตามที่เป็นเรื่องของอาวุธนิวเคลียร์ แต่ว่านิวซีแลนด์ไม่ตอบรับ อยากให้เป็นเขตสันติภาพและความเป็นกลาง เป็นเขตปลอดอาวุธนิวเคลียร์ ซึ่งนิวซีแลนด์เคยถอนหรือลดระดับความร่วมมือใน ANZUS ด้วยถ้านิวซีแลนด์มีทิศทางอีกแบบหนึ่ง ออสเตรเลียมีทิศทางอีกแบบหนึ่ง มันจะกระทบต่อระบบความมั่นคงทางยุทธศาสตร์ในภูมิภาคแปซิฟิก ซึ่งเป็นส่วนหนึ่งของอินโดแปซิฟิก ที่ลากคลุมพื้นที่เมลานีเชีย ไมโครนีเซีย และโพลีนีเซีย ซึ่งหลายจุดเป็นฐานทัพลอยน้ำของสหรัฐฯ และออสเตรเลีย ส่วนเคสของฝรั่งเศส ผมมองว่าเขาไม่พอใจในเรื่องที่ว่าใครจะเป็นเจ้าหลักในการถ่ายทอดเทคโนโลยีอาวุธนิวเคลียร์หรือการซื้อขายยุทโธปกรณ์ แต่ผมว่าฝรั่งเศสก็ยังต้องเกาะกลุ่มอยู่กับค่ายของสหรัฐฯ และพันธมิตรอยู่ เพราะมีกรอบผูกโยงกันมาเยอะมาก ไม่ว่าจะเป็นตั้งแต่สมัย SEATO มาจนถึง NATO หรืออื่นๆ ความสัมพันธ์ข้ามมหาสมุทรแอตแลนติกระหว่างยุโรปกับสหรัฐฯ มันตัดทิ้งไม่ได้ แม้จะมีขัดแย้งกันบ้างก็ตาม” เอ็มมานูเอล มาครง (ซ้าย) ประธานาธิบดีฝรั่งเศสและโจ ไบเดน (ขวา) ประธานาธิบดีสหรัฐฯ พบกันในการประชุมสุดยอดผู้นำ G7 ที่เมืองคอร์นวอลล์ สหราชอาณาจักร เมื่อวันที่ 11 มิ.ย. 2564 (ภาพจากทำเนียบขาว) นอกจากความร่วมมือทางการทหารที่ยาวนานระหว่างฝรั่งเศสและสหรัฐฯ แล้ว ดุลยภาคกล่าวว่าฝรั่งเศสเองก็มีผลประโยชน์ทางยุทธศาสตร์ที่เฉพาะเจาะจงในความร่วมมืออินโดแปซิฟิกที่ใหญ่โตมาก เพราะฝรั่งเศสพยายามเชื่อมโยงพื้นที่ให้เข้ากับอดีตอาณานิคม ตั้งแต่ทวีปแอฟริกามาสู่ชายฝั่งตะวันตกของสหรัฐฯ และลากยาวลงไปถึงทางตอนใต้ของมหาสมุทรแปซิฟิก ซึ่งมีดินแดนของฝรั่งเศสที่เรียกว่า ‘เฟรนช์พอลินีเชีย’ ซึ่งเป็นจุดยุทธศาสตร์สำคัญที่ฝรั่งเศสยึดเป็นศูนย์กลางของกรอบความร่วมมืออินโดแปซิฟิก จึงไม่น่าแปลกใจที่ฝรั่งเศสดูกระตือรือร้นด้านการทหารและเรือดำน้ำในพื้นที่มหาสมุทรแปซิฟิกตอนใต้ร่วมกับสหรัฐฯ 'AUKUS' ไม่สะท้าน เพราะอินโดแปซิฟิกคือแหล่งรวมรัฐนิวเคลียร์ ดุลยภาคกล่าวว่าแม้ช่วงหลังสงครามเย็นจะมีข้อตกลงลดการถือครองอาวุธนิวเคลียร์ระหว่างชาติมหาอำนาจ แต่ความเป็นจริงทางการเมืองนั้น จรรยาบรรณหรือหลักการเหล่านี้สามารถควบคุมพฤติกรรมรัฐได้เพียงระดับหนึ่ง เพราะการซุ่มพัฒนาอาวุธนิวเคลียร์ยังคงดำเนินต่อไป “โลกยุคหลังสงครามเย็นและในบางอาณาบริเวณที่สร้างข้อตกลง (agenda) เรื่องการเป็นเขตปลอดอาวุธนิวเคลียร์ ไม่ควรมีภาพแบบกรณีของ AUKUS ให้เห็น แต่เมื่อมองในแง่ของกำลังรบเชิงเปรียบเทียบ มองในแง่ของนักยุทธศาสตร์การทหารก็ปกติ เป็นเรื่องที่เข้าใจกันได้” แต่สิ่งที่ดุลยภาคอยากให้มองมากกว่าความร่วมมือ AUKUS คือ ประเทศที่ตั้งอยู่ในพื้นที่กรอบอินโดแปซิฟิกนั้น ล้วนเป็นพื้นที่ที่เต็มไปด้วยการสะสมอาวุธนิวเคลียร์ ไม่ว่าจะเป็นอินเดีย จีน เกาหลีเหนือ รัสเซีย (ไซบีเรีย) สหรัฐฯ และล่าสุดคือออสเตรเลีย จนอาจเรียกได้ว่าพื้นที่บริเวณนี้เป็นแหล่งรวมรัฐแสนยานุภาพด้านอาวุธนิวเคลียร์เอาไว้ทั้งสิ้น ซึ่งดุลยภาคเสนอว่าหากต้องการลดลดความตึงเครียดทางยุทธศาสตร์จริง แต่ละประเทศอาจต้องคุยเรื่องระบบตรวจสอบป้องกันการโจมตีด้วยอาวุธนิวเคลียร์หรือขีปนาวุธ 'กองทัพร่วมอาเซียน' สร้างอำนาจต่อรองกับชาติมหาอำนาจ เพราะอินโดแปซิฟิกไม่ใช่เพียงกรอบความร่วมมือทางเศรษฐกิจ แต่มีเรื่องความมั่นคงรวมอยู่ด้วย ซึ่งอาเซียนเป็นพื้นที่ศูนย์กลางที่มหาอำนาจ (ซึ่งถือครองอาวุธนิวเคลียร์) ต่างพยายามเข้ามาสร้างอำนาจต่อรองให้กับตนเอง ดุลยภาคจึงเสนอทางออกของอาเซียนเรื่องความมั่นคงว่าควรจัดตั้ง ‘กองทัพร่วม’ เพื่อสร้างอำนาจต่อรอง และเพิ่มศักยภาพด้านความมั่นคงได้อย่างมีประสิทธิภาพมากกว่าการแยกกันซื้อระบบป้องกันขีปนาวุธหรือแยกกันดูแลตนเอง “ถ้าจะพูดเรื่องการป้องกันความมั่นคงที่มีเอกภาพจริงๆ ผมมองมาที่ระบบบังคับบัญชาร่วม หรือระบบกองทัพร่วม ซึ่งอาเซียนยังไม่มี เช่น NATO ที่มีโครงสร้างบังคับบัญชาจากตัวแทนรัฐสมาชิก มีการระดมสรรพกำลังจากกองทัพประเทศต่างๆ เข้ามาเป็นกองทัพขององค์กร มีหลักยุทธศาสตร์ร่วมกัน แต่อาเซียนของเรามีแค่การประชุมร่วมรัฐมนตรีกลาโหม มีการคุยกันเรื่องความร่วมมือสายงานด้านการเมืองความมั่นคงในฐานะหนึ่งในสามเสาหลักของอาเซียน แต่เราไม่มีกองทหารอาเซียน เราไม่มีการแบ่งว่ากองทัพไทยรับผิดชอบจุดนี้ กองทัพอินโดนีเซียดูผืนทะเลด้านนั้น” ดุลยภาคกล่าวว่ากองทัพของอาเซียนยังแบ่งแยกกันตามขอบเขตประเทศ ทำงานแยกกันเป็น 10 รัฐ แต่ถ้ารวมตัวเป็นกองทัพอาเซียนเพียงหน่วยเดียวได้ เราจะมีประชากรเพิ่มขึ้น มีพื้นที่เพิ่มขึ้น อีกทั้งจำนวนทหารและยุทโธปกรณ์ก็เพิ่มขึ้น ซึ่งจะทำให้สถานะของอาเซียนเทียบเคียงกับประเทศกึ่งมหาอำนาจ และมีกำลังในการต่อรองด้านความมั่นคงสูงขึ้น ซึ่งถ้าทำได้ การต่อรองกับจีนเรื่องข้อพิพาทในทะเลจีนใต้ก็อาจจะเป็นรูปธรรมมากขึ้น “แต่ในความเป็นจริง การบูรณาการระดับภูมิภาคยังไปไม่ถึงตรงนั้น เรายังไม่มีนโยบายต่างประเทศร่วม ยังไม่มีนโยบายการศาลร่วม นโยบายป้องกันประเทศร่วมแนวทางการบูรณาการในภูมิภาคของเราเป็นเรื่องของพหุนิยมหรือภารกิจนิยม ฟังก์ชันความร่วมมือทางเศรษฐกิจเป็นอย่างไรก็ไปตามนั้น สื่อสารติดต่อรับรู้กันมากขึ้นเรื่อยๆ แต่ไม่ถึงกับกำหนดให้มันมีรัฐธรรมนูญอาเซียน ซึ่งมีรูปแบบคล้ายๆ สหพันธรัฐ (แบบสหภาพยุโรป) ที่มีรัฐบาลกลางและรัฐบาลของแต่ละประเทศเป็นรัฐบาลประจำมลรัฐ แล้วก็จะมีกองทัพที่ผูกขาดโดยรัฐบาลกลาง กองทัพที่อยู่ในแต่ละประเทศก็รับผิดชอบกันไป คล้ายๆ ตำรวจในแต่ละมลรัฐ ซึ่งคอนเซ็ปต์แบบนี้ เรายังไปไม่ถึง” ทดลองออกแบบระบบบังคับบัญชาร่วมอาเซียน ดุลยภาคกล่าวว่ากองทัพในประเทศสมาชิกอาเซียนมีจุดเด่นและจุดด้อยแตกต่างกัน หากสามารถร่วมมือจัดตั้งระบบกองทัพร่วมขึ้นมาได้จริงๆ แล้วนั้น นอกจากจะมีอำนาจต่อรองเพิ่มแล้ว ยังมีข้อได้เปรียบทางยุทธิวิธีการรบ เพราะทหารแต่ละประเทศก็มีแนวทางการรบที่แตกต่างกันไป “ถ้าเราพูดถึงการตั้งระบบบังคับบัญชาร่วม ต้องนิยามก่อนว่าพื้นที่การป้องกันจะอยู่ตรงไหน ถ้าเรานิยามว่าอยู่ที่เอเชียตะวันออกเฉียงใต้เหมือนเดิม เราก็ไม่ต้องคิดมากถึงการไปปฏิบัติทางยุทธศาสตร์วงกว้างแบบในสมัยสงครามโลกครั้งที่ 2 เราก็เน้นแต่ผืนน้ำ กับภาคพื้นทวีปที่อยู่ในเอเชียตะวันออกเฉียงใต้พอ แล้วเราก็มาแบ่งภาคทหารข้างในว่าจะใส่กำลังเข้าไปตรงจุดไหนในพื้นทวีปกับพื้นสมุทร พื้นทวีปก็จะมีไทย พม่า ลาว กัมพูชา เวียดนาม และคาบสมุทรมลายูบางส่วน ส่วนที่เหลืออย่างอินโดนีเซีย ฟิลิปปินส์ พวกนี้เป็นพื้นสมุทร แต่ถ้าเป็นนิยามใหม่ว่าอาเซียนสะบั้นขาดออกจากอินโดแปซิฟิกไม่ได้ ก็จะต้องแบ่งให้กว้างขวางใหญ่โตขึ้น เช่น ขอบตะวันตกของศูนย์บัญชาการอาจคลุมถึงศรีลังกา บังกลาเทศ และชายฝั่งตะวันออกเฉียงใต้ของอินเดีย คลุมอ่าวเบงกอล ด้านตะวันออกเฉียงเหนือขึ้นไปถึงแถวกวางตุ้ง เซินเจิ้น อาจจะไปถึงฮ่องกงและไต้หวัน ด้านใต้อาจจะลงมาถึงออสเตรเลีย หรือหมู่เกาะต่างๆ ในมหาสมุทรแปซิฟิกใต้ที่เป็นของสหรัฐฯ ระบบกองทัพร่วมอาเซียนต้องชนและร่วมกับกองทัพในอินโดแปซิฟิก รวมถึงกองทัพจีน ต้องแลกเปลี่ยนข่าวสาร ติดต่อเยี่ยมเยือนทางการทูตทหารเรือกับกองทัพอินเดียและญี่ปุ่นด้วย โลกยุทธศาสตร์มันก็จะใหญ่ขึ้น ส่วนการกำหนดว่าผู้บัญชาการทหารสูงสุดของประเทศไหนจะขึ้นมาเป็นผู้บัญชาการสูงสุดของอาเซียน อาจใช้วิธีโหวตเลือกปีละครั้ง หมุนเวียนขึ้นมา แต่ผมคิดว่าไทยและอินโดนีเซียจะเป็นจุดยุทธศาสตร์หลักของแนวคิดนี้” เรือดำน้ำ AUKUS ยังห่างไกลความมั่นคงทางทะเลของไทย ดุลยภาคมองว่าพื้นที่การลาดตระเวนของเรือดำน้ำพลังงานนิวเคลียร์ภายใต้ความร่วมมือ AUKUS จะอยู่บริเวณเอเชียติกเมดิเตอร์เรเนียน หรือขอบมหาสมุทรแปซิฟิก ในแนวของประเทศฟิลิปปินส์และขึ้นเหนือไปเป็นหลัก เพราะวิเคราะห์ดูแล้ว สหรัฐฯ ต้องการจะแหย่จีน ส่วนทะเลอ่าวไทยนั้นยังถือว่าห่างไกลกับพื้นที่ลาดตระเวน เพราะเป็นทะเลปิดและไม่มีพื้นที่ทับซ้อนกับพื้นที่พิพาทต่างๆ ในทะเลจีนใต้ รวมถึงประเทศไทยไม่มีมหายุทธศาสตร์ทางทะเลที่จะขยายอิทธิพลออกไปไกลเกินชายฝั่งของประเทศ ดังนั้นจึงไม่น่าเป็นห่วงเรื่องเรือดำน้ำพลังงานนิวเคลียร์ AUKUS เท่าไรนัก “เวลาดูพื้นที่ทางยุทธศาสตร์ของรัฐไทย แผนที่ประเทศไทยในปัจจุบันแบ่งเป็น 4 กองทัพภาค ทหารบกใส่ไปในภาคพื้นชายแดน ทหารเรือก็วางแนวชายฝั่งอ่าวไทยและอันดามัน แต่ถ้าเราดูการป้องกันประเทศของจีน เขามีสายโซ่ยุทธศาสตร์ 2 ชั้น ชั้นที่หนึ่งอยู่ห่างจากชายฝั่งจีน ส่วนชั้นที่ 2 มองข้ามไปถึงแถวทะเลญี่ปุ่น ลากไปถึงเกาะสำคัญของสหรัฐฯ กลางมหาสมุทรแปซิฟิก ซึ่งมันไปไกลกว่าเขตอธิปไตยทั่วไปของจีน นี่คือคิดแบบมีมหายุทธศาสตร์จึงต้องวางกำลังออกนอกประเทศ ทำให้จีนเขาเข้าไปมีความขัดแย้งกับรัฐอื่นๆ เยอะ เพราะเขาส่งทหารไปประจำการไกลเกินไป แต่ว่าก็ไม่แปลก เพราะว่าปฏิกิริยาแบบนี้มันก็เป็นปฏิกิริยาตอบโต้ทางธรรมชาติที่เกิดจากพฤติกรรมการทำแบบนี้ก่อนของสหรัฐฯ” “เวลาที่สหรัฐฯ แบ่งภาคทหารทั่วโลก เขาเอาลูกโลกมาตั้งแล้วผ่าออกเป็นภาคต่างๆ แม้กระทั่งอินเดียและเรา (ไทย) อยู่ในภาคทหารอินโดแปซิฟิกของสหรัฐฯ แต่ว่าถ้าเป็นโซนตะวันออกกลางจะเป็น Central Command หรือกองบัญชาการส่วนกลาง ภาคทหารในทวีปแอฟริกาเขาก็มี สหรัฐฯ จะใช้วิธีแบบแบบนี้ นี่คือคนที่จะเป็นเจ้าโลก ต้องผ่าโลกทั้งหมดแล้วก็ใส่กองกำลังเข้าไป ทำให้สหรัฐฯ เข้าไปแทรกแซงอยู่ในอุณหภูมิความขัดแย้งที่ร้อนระอุในหลายภูมิภาค เพราะว่าเขามีฐานทัพลอยน้ำ เขาวางกำลังไปทั่ว” Vangaurd เรือดำน้ำพลังงานนิวเคลียร์ของสหราชอาณาจักร ใช้งานตั้งแต่ พ.ศ.2536-ปัจจุบัน (ภาพจากวิกิพีเดีย) “ส่วนเรื่อง AUKUS ก็เป็นมหายุทธศาสตร์ของสหรัฐฯ และชาติพันธมิตรอย่างอังกฤษและฝรั่งเศสที่พยายามเข้ามากล้ำกรายในเอเชียตะวันออกเฉียงใต้อีกครั้งหนึ่งหลังยุคอาณานิคม รวมถึงออสเตรเลีย หรือคาวบอยแห่งเอเชียแปซิฟิก ซึ่งเป็นพันธมิตรกับสหรัฐฯ เป็นมัธยะอำนาจ (มีอำนาจในระดับกลาง) แต่ก็พยายามจะครอบครองอาวุธที่มีอานุภาพร้ายแรงทางทหารมากขึ้น ผมคิดว่า AUKUS เป็นเรื่องของกลุ่มประเทศพวกนี้มากกว่า ส่วนของไทยไม่ต้องกังวล ไทยไม่มีมหายุทธศาสตร์ ไทยก็อยู่แค่ตรงนี้ ความขัดแย้งใน AUKUS ไม่ได้แพร่สะพัดไหลเข้ามาถึงอ่าวไทย ส่วนภัยคุกคามทางมหาสมุทรอินเดีย ผมว่าก็เป็นเรื่องของอินเดียซะมากกว่า ที่พยายามโยกกำลังข้ามมาที่มหาสมุทรแปซิฟิก แต่ว่าอินเดียกับไทยความสัมพันธ์ระหว่างกองทัพเรือมันดีอยู่แล้ว มีการทูตทหารเรืออยู่ แต่ว่าก็ต้องจับตาดูอินเดีย เพราะเขามีเกาะยุทธศาสตร์คือเกาะอันดามันและนิโคบาร์ซึ่งอยู่ใกล้กับเกาะเล็กๆ ของพม่าแล้วอยู่ใกล้กับภาคตะวันตกเฉียงเหนือของเกาะสุมาตราในอินโดนีเซีย แล้วอินเดียยังมีกองบัญชาการภาคตะวันออกไกลอยู่ที่เมืองพอร์ตแบลร์ ทำให้อินเดียเดินการทูตทหารเรือ ส่งเรือรบเข้ามาเยี่ยมชายฝั่งของรัฐอื่นๆ รวมถึงประเทศไทยด้วย แต่ก็จะเป็นความสัมพันธ์ในกลุ่มทหารเรือที่ค่อนข้างเป็นมิตรและสันติมากกว่า” ยก AUKUS อ้างซื้อเรือดำน้ำไม่ได้ เพราะ 'น้ำหนักเบา' หากมีคนยกเหตุผลว่าความร่วมมือเรือดำน้ำ AUKUS อาจเป็นภัยคุกคามต่อพื้นที่ทางทะเลไทยในอนาคต และต้องการเรียกร้องให้จัดซื้อเรือดำน้ำเพิ่ม ในกรณีนี้ ดุลยภาคมองว่าเหตุผลนี้ ‘น้ำหนักเบา’ เกินไป “ก็อาจจะมีบ้างที่พูดว่า ‘ก็จำเป็นนะ เพราะว่ามหาอำนาจเขาเริ่มต่อสู้กันแล้ว เริ่มเข้มข้นขึ้นแล้ว’ แต่พื้นที่มันยังห่างไกลจากประเทศไทย และต่อให้เรามียุทธศาสตร์ชาติ 20 ปี แต่เนื้อในเราไม่มีมหายุทธศาสตร์ เราก็อยู่แค่การป้องกันตัวเองกับมีอิทธิพลเล็กๆ น้อยๆ บ้างตามแนวของประเทศเพื่อนบ้านแค่นั้น ไม่คิดว่าเป็นเหตุผลที่มีน้ำหนักพอที่จะเอามาหนุนเรื่องการขยายแสนยานุภาพทางทะเลของไทย” หากคิดจะซื้อเรือดำน้ำก็ขอให้ดู 'กาลเทศะ' ดุลยภาคกล่าวว่าการซื้อเรือดำน้ำเป็นหนึ่งในยุทธศาสตร์ของนักการทหาร เพื่อใช้ป้องปรามและข่มกำลังประเทศอื่นไม่ให้โจมตีดินแดนตามอำนาจอธิปไตย ไม่จำเป็นต้องซื้อมาเพื่อเตรียมการสู้รบในศึกสงคราม แต่การจัดซื้ออาวุธในยุคปัจจุบันซึ่งไม่ได้อยู่ในช่วงสงครามโลกหรือสงครามเย็น ก็ขอให้พิจารณาองค์ประกอบอื่นๆ เช่น เศรษฐกิจและสังคมด้วยว่าจำเป็นเร่งด่วนแค่ไหนที่จะจัดซื้อเรือดำน้ำหรืออาวุธยุทโธปกรณ์ “ทหารคิดอย่างนี้ มีอาวุธยุทโธปกรณ์ที่มีอานุภาพอาจจะไม่จำเป็นต้องรบ เพราะใช้ข่มขู่ป้องปรามศัตรูที่จะเข้าโจมตี ทำให้ไม่มีสงครามเกิดขึ้น ก็คือเขาก็คิดว่าซื้อ (อาวุธ) มันทำให้ไม่ต้องรบ สมมติว่ามีเรือดำน้ำประเทศเพื่อนบ้านเข้ามากล้ำกรายที่น่านน้ำในทะเลอ่าวไทย เราก็มีเรือดำน้ำที่สูสีกัน ฝ่ายตรงข้ามเห็นก็ไม่กล้าชิงจู่โจมก่อน เพราะเขากลัวการถูกตอบโต้ขนานใหญ่ หรือคู่ศัตรูที่เขาโจมตี มีกำลังรบสูสีกัน เขาอาจจะไม่กล้าลงทุนรบ เพราะเขาไม่รู้ว่าจะชนะเราหรือเปล่า คุณประยุทธ์ จันทร์โอชา พูดเรื่องนี้บ่อยๆ ซึ่งนี่ก็เป็นการคิดแบบนักการทหาร” ดุลยภาคกล่าว พร้อมยกตัวอย่างเหตุการณ์สู้รบระหว่างทหารไทย-กัมพูชาในศึกเขาพระวิหารช่วง พ.ศ.2551-2553 ซึ่งอาวุธของกองทัพไทยมีศักยภาพสูงกว่ากองทัพกัมพูชา ทำให้กองทัพกัมพูชาต้องยุติการโจมตี เพื่อป้องกันความเสียหายรุนแรงที่อาจเกิดขึ้น “แต่ว่ามันต้องดูกาละเทศะด้วยว่าการซื้ออาวุธยุทโธปกรณ์ในช่วงที่ประเทศมีปัญหาทางเศรษฐกิจมาก เงินรายได้ต่างๆ ก็เป็นเงินภาษีของประชาชน แล้วการจัดซื้อจัดจ้างโปร่งใสตรวจสอบได้แค่ไหน ตรงนี้เป็นเรื่องที่กองทัพต้องชี้แจง การใช้ภาษีแจงไม่ชัด สื่อสารไม่ดี ประชาชนไม่เข้าใจสารที่กองทัพสื่อ กองทัพก็ต้องรับสภาพเหมือนกัน เรื่องความมั่นคงจึงต้องเอาไว้ก่อน เพราะตอนนี้สิ่งที่เกิดขึ้นคือเศรษฐกิจฝืดเคือง คนตกงาน สุขภาพคนย่ำแย่ อันเป็นผลมาจากโควิด-19” ดุลยภาคกล่าวว่าแผนการจัดซื้อเรือดำน้ำของกองทัพเรือไทยนั้นวางไว้ว่าจะต้องมีมากกว่า 1 ลำ โดยลำแรกที่ซื้อจากจีนมาแล้วจะเอาเข้ามาประจำการที่บริเวณอ่าวไทย ส่วนอีกลำที่ชะลอการจัดซื้อออกไปน่าจะนำมาประจำการแถบทะเลอันดามัน เพราะกองทัพเรือพม่าก็มีเรือดำน้ำที่ซื้อจากอินเดียมาประจำการบริเวณนั้นแล้วเช่นกัน แต่ความตึงเครียดทางทะเลฝั่งอันดามันยังไม่น่ากังวล เพราะพม่าเองก็มีปัญหาภายใน จึงไม่น่าเกิดเหตุการณ์ตึงเครียดในเร็วๆ นี้ ถ้าไม่ซื้อเรือดำน้ำ แต่ขอซื้อ 'ระบบตรวจจับขีปนาวุธ' “ผมคิดว่าใครจะยิงขีปนาวุธใส่ไทย ต้องตรวจสอบตรงนี้ก่อน ซึ่งผมว่าไม่ค่อยมี เพราะว่าไทยเราก็ไม่ได้เป็นศัตรูอะไรกับใคร” ดุลยภาคกล่าว พร้อมบอกต่อไปว่าเรามีระบบพันธมิตรร่วมทางยุทธศาสตร์อยู่แล้ว จับกลุ่มกันแล้วให้รัฐมหาอำนาจบางรัฐเข้ามาช่วยเหลือก็ทำได้ “รัฐที่ควรหวาดวิตกกับเรื่องขีปนาวุธน่าจะเป็นรัฐที่มีปัญหาอ่อนไหว เปราะบางด้านการเมืองและความมั่นคงมากกว่าประเทศไทย เช่น เวียดนาม ตอนนี้เวียดนามพยายามดำเนินนโยบายสมดุล กระชับความสัมพันธ์กับจีน แต่ก็โยกไปหาสหรัฐฯ มากขึ้น แต่ขณะเดียวกันก็มีความขัดแย้งกับจีนเรื่องทะเลจีนใต้ พลังชาตินิยมของเวียดนามก็สูง เขารับไม่ได้เหมือนกันกับชาตินิยมจีนและพร้อมจะตอบโต้ ผมว่าเวียดนามอาจจะคิดเรื่องระบบป้องกันการโจมตีทางอากาศหรือขีปนาวุธจากอุปกรณ์ติดตั้งของจีน ซึ่งขยับเข้าใกล้แนวชายแดนของเวียดนามมากขึ้น อะไเวียดนามมีประสบการณ์ช่วงสงครามเย็นที่จีนเคยทำสงครามสั่งสอนในช่วงที่เวียดนามบุกกัมพูชา นอกจากนี้ เวียดนามมีการพัฒนาพลังงานนิวเคลียร์ แต่หลายคนก็ไม่กล้ายืนยันว่าเป็นไปเพื่อพลังงานโดยสันติหรือใช้สำหรับทางการทหารด้วย เพราะเวียดนามเขาก็มีภารกิจโดยเฉพาะของเขา” ทหารพม่า (ภาพจากวิกิพีเดีย) “อีกรัฐหนึ่งที่น่ากังวลก็น่าจะเป็นพม่า ตอนนี้ทหารพม่าต้องระมัดระวังตัวเพราะว่ามีมหาอำนาจการเมืองโลกบางประเทศที่ไม่สนับสนุนคณะรัฐประหารที่กรุงเนปิดอว์ กองทัพพม่าต้องคิดถึงระบบป้องกันการโจมตีทางอากาศ เพราะว่ากองทัพเรือกับกองทัพอากาศพม่าอ่อนแอ แต่เขาจะเข้มแข็งเรื่องของกองทัพบก เขาต้องพัฒนาพสุธานุภาพ รถถัง ยุทโธปกรณ์ที่จะช่วยเพิ่มสมรรถภาพทางการรบของทหารบก ต้องมีระบบป้องกันการโจมตีทางอากาศ เช่น การวางโครงข่ายอุโมงค์ใต้ดิน เพื่อทำสงครามกองโจร ซึ่งกองทัพพม่าทำมาเป็นสิบๆ ปีแล้ว ตั้งแต่ย้ายเมืองหลวงไปกรุงเนปิดอว์ ช่วงนั้น จอร์จ ดับเบิลยู บุช ปรธานาธิบดีสหรัฐฯ บอกว่าพม่าเป็นด่านหน้าแห่งทรราช เป็นรัฐเผด็จการทหารที่ต้องเอาลง ต้องส่งกองกำลังเข้าไปปราบ ซ้ำยังมีภาพชะตากรรมของอิรักกับอัฟกานิสถานตามมาหลอกหลอน ทหารพม่าจึงกลัว ทั้งขุดอุโมงค์ ซื้อขีปนาวุธ ซื้อจรวดหลายลำเพื่อยิงจากพื้นสู่อากาศ เผื่อมีเครื่องบินรบผ่านมาก็จะได้สอย ป้องกันตัวได้จากภาคพื้นดิน” ดุลยภาคกล่าวว่าสำหรับรัฐไทยนั้นยังไม่มีสภาวะแวดล้อมด้านความมั่นคงหรือแรงบีบคั้นทางยุทธศาสตร์ที่ทำให้ต้องหยิบยกประเด็นนี้มาพูดจนทำให้สังคมตกใจ แต่การเตรียมการต่อสู้ทางอากาศยาน วางระบบป้องกัน หรือวางพื้นที่ยุทธศาสตร์นั้นขึ้นอยู่กับว่าในอนาคตไทยจะยกพื้นที่ยุทธศาสตร์บางส่วนให้กับมาหาอำนาจหรือเปล่า เพราะไทยมีความพร้อมเรื่องโครงสร้างพื้นฐานด้านความมั่นคงซึ่งเป็นมรดกที่สหรัฐฯ มาทิ้งไว้ตั้งแต่สมัยสงครามเย็นแล้ว ถึงแม้ตอนนี้ดุลยภาคจะมองว่ายังไม่จำเป็นที่ไทยต้องเร่งให้ความสำคัญกับระบบตรวจจับขีปานาวุธ แต่ก็ไม่ขอยืนยันว่าภัยความมั่นคงต่างๆ จะไม่เกิดขึ้นในอนาคต 'การทูต 2 หน้า' พาประเทศไทยรอดพ้นวิกฤติมหาอำนาจ ดุลยภาคมองว่ารัฐไทยมีวัฒนธรรมยุทธศาสตร์อย่างหนึ่งเรื่องนโยบายต่างประเทศหรือนโยบายป้องกันประเทศ นั่นคือ การประนีประนอมทางยุทธศาสตร์ ซึ่งสัมพันธ์กับการถ่วงดุลอำนาจหรือการไม่เลือกข้าง “เลือกก็ได้ แต่ว่ามันมีการเดินเกมใต้ดินที่ทำให้เวลาเลือกผิดแล้วเราไม่ได้รับผลกระทบมาก (หัวเราะ) ไทยเราถ่วงดุลอำนาจเยอะในสมัย ร.4-ร.5 แล้วในสมัยจอมพล ป.พิบูลสงคราม เราก็เลือกข้าง แต่ว่าพอฝ่ายอักษะหรือญี่ปุ่นแพ้ เรามีเสรีไทยทำการทูตใต้ดิน ก็พลิกเกม เราไม่ถูกโจมตีหรือจ่ายค่าปฏิกรรมสงครามแบบสูงลิ่วอย่างที่ควรจะเป็น มันมีการผ่อนสั้นผ่อนยาวด้วยการใช้การทูตบนดินกับใต้ดิน” “หรือในช่วงสงครามเย็น ทั้งๆ ที่เราก็เป็นฐานทัพให้สหรัฐฯ เข้าไปโจมตีเพื่อนบ้านในอินโดจีน แต่พอเลิกสงคราม ถอนทหารออกไป เราก็เปลี่ยนเกม ไม่ให้เพื่อนบ้านเข้ามาแก้เผ็ดเรา เราก็มีสูตรแก้เยอะแยะ เช่น เปลี่ยนสนามรบเป็นสนามการค้าในสมัยของชาติชาย ชุณหะวัณ ลืมเรื่องอุดมการณ์ความขัดแย้งทางการทหารไป ผมว่าเรามีความพริ้วไหวทางนโยบายต่างประเทศผสมนโยบายป้องกันประเทศ” “ในประวัติศาสตร์การทูต เรามีความพริ้วไหว แต่ปัจจุบันผมไม่รู้นะว่ามรดกทางประวัติศาสตร์ตรงนี้ยังขับเคลื่อนอยู่ หรือนักนโยบายต่างประเทศไทยยังมีความพลิ้วไหว กระฉับกระเฉง เหมือนแบบที่ทำให้เราอยู่รอดปลอดภัยในอดีตหรือเปล่า แต่ผมก็ยืนยันได้ว่านโยบายต่างประเทศแบบถ่วงดุลอำนาจกับวัฒนธรรมยุทธศาสตร์ที่เน้นการประนีประนอมกับมหาอำนาจ ผ่อนสั้นผ่อนยาว ไม่เลือกข้างหรือจะเลือกบ้าง แต่ก็มีกิจกรรมการทูตอื่นๆ หนุนนำให้มันเป็น 2 หน้าได้เป็นการทูต 2 หน้าได้ ผมว่าเรามีความฉลาดหลักแหลม” ถ้าต้องเลือกข้างระหว่าง 'พญามังกร' และ 'พญาอินทรี' การเดินเกมการทุต 2 หน้านั้นอาจจะไม่ใช่สูตรสำเร็จตายตัวได้ในทุกสถานการณ์ หากสถานการณ์บีบบังคับให้เราต้องเลือกระหว่างจีนหรือสหรัฐฯ จริงๆ ดุลยภาคมองว่าไทยก็จำเป็นต้องเลือก โดยวิเคราะห์ตามเหตุและผล ซึ่งก็แล้วก็ยังถือว่า ‘เลือกยาก’ อยู่ดี “ถ้าเราเลือกจีน หมายความว่าเราแคร์เรื่องการเชื่อมต่อทางภูมิศาสตร์และผลประโยชน์การค้าการลงทุนและโลจิสติกส์เป็นอันดับ 1 แต่ถ้าเราเลือกสหรัฐฯ หมายความว่าเราแคร์เรื่องพันธมิตรทางการทหารหรือเรื่องยุทธศาสตร์ทางทะเลเป็นตัวตั้ง เพราะฉะนั้นเวลาผมดูประเทศไทยจริงๆ แล้ว มันก็ยังเลือกยากอยู่ เรามีทั้งบกและทะเล เรามีทั้งการค้าและการทหาร” ส่วนอีกหนึ่งข้อเสนอหากไทยอยู่ในสถานะ ‘ต้องเลือก’ ระหว่างค่ายพญามังกรกับค่ายพญาอินทรี คือ การประกาศให้ประเทศเป็นรัฐกันชนเหมือนในอดีตที่เราเคยทำ แต่ดุลยภาคเชื่อว่าน่าจะมีนวัตกรรมทางยุทธศาสตร์อื่นๆ มาเสริมทางออกนี้มากกว่าข้อเสนอของตน “การเป็นพันธมิตรทางการทหารกับสหรัฐฯ อาจจะออกมาให้รูปแบบเดิมคือสหรัฐฯ เป็นแกนกลาง เป็นจุดศูนย์กลางของกระดุมล้อม แล้วเราก็เป็นบริวาร แต่ถ้าเราเป็นพันธมิตรทางการทหารกับจีน มันจะออกมาเป็นแบบไหน ตรงนี้จีนก็ยังให้ภาพไม่ชัดเหมือนกัน หรือถ้าเราจะเป็นสร้างระบบพันธมิตรร่วมในระดับอาเซียน กองทัพจะเข้มแข็งพอไหม สายบังคับบัญชาจะเป็นแบบไหนก็พูดยาก แต่รัฐสมาชิกในอาเซียนบางรัฐ เช่น ฟิลิปปินส์ ก็ยังไม่สามารถตัดขาดจากสัมพันธ์พิเศษกับสหรัฐฯ ได้ เขาจะตัดสัมพันธภาพกับสหรัฐฯ มาโฟกัสที่กองทัพร่วมอาเซียนอย่างเดียวก็ไม่ได้อีก แต่ผมว่าพอมีแนวทางอยู่บ้าง” “จริงๆ แล้ว ความร่วมมือ AUKUS โฟกัสอยู่ที่ขอบมหาสมุทรแปซิฟิก อาจจะเริ่มเข้ามาที่ทะเลจีนใต้บ้าง แต่ยังไม่ถึงขั้นที่ไทยจะต้องประหวั่นพรั่นพรึง และ AUKUS มันเป็นพันธมิตรทางทหารของกลุ่มแองโกลแซกซอน (ชนชาติผิวขาวที่พูดภาษาอังกฤษเป็นภาษาราชการ) AUKUS เป็นเรื่องเล็กๆ ท่ามกลางพันธมิตรทางการทหารที่ใหญ่กว่าซึ่งอยู่ในร่มอินโดแปซิฟิกหรือ NATO และถ้าย้อนไปดูประวัติศาสตร์เปรียบเทียบตั้งแต่สมัย SEATO หรืออะไรต่างๆ ที่ผมยกมาก็มีให้เห็นอยู่แล้ว ส่วนใหญ่มันไปได้ระยะหนึ่งแล้วก็เลิกกันไป แต่ว่า AUKUS ผมก็ไม่แน่ใจ แต่ถ้าออสเตรเลียเป็นศูนย์กลางของความตึงเครียด หลายๆ อย่างมันก็จะไปอยู่ที่โลกแปซิฟิกใต้ ซึ่งผมว่ารัฐที่น่าจะหวั่นไหวมากที่สุดในอาเซียนคืออินโดนีเซีย ไม่ใช่ประเทศไทย” สัมภาษณ์การเมืองต่างประเทศความมั่นคงสัมภาษณ์การเมืองความมั่นคงต่างประเทศดุลยภาค ปรีชารัชชAUKUSเรือดำน้ำสหรัฐอเมริกาสหรัฐสหราชอาณาจักรออสเตรเลียนิวซีแลนด์ฝรั่งเศสอาเซียนASEANSEATOANZUSอินเดียขีปนาวุธนิวเคลียร์อาวุธนิวเคลียร์อินโดนีเซียพม่ามาเลเซียอินโด-แปซิฟิกอินโดแปซิฟิกIndo-Pacificโจ ไบเดนสกอตต์ มอร์ริสันติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/i5NRVbHvZKw/95632,2021_10_26
ครม.รับหลักการร่างกฎหมายกำกับ “บริการแพลตฟอร์มดิจิทัล” ให้ สพธอ.คุม,"Submitted on Tue, 2021-10-26 16:31ครม.อนุมัติร่างพ.ร.ฎ.ควบคุมดูแลธุรกิจบริการแพลตฟอร์มดิจิทัลที่ต้องแจ้งให้ทราบ พ.ศ....ของกระทรวงดิจิทัลฯ ให้ อำนาจ สพธอ.กำกับธุรกิจแพลตฟอร์มทุกประเภททั้งในและนอกประเทศที่เปิดบริการในไทย ยกเหตุคุ้มครองทั้งผู้ให้บริการและผู้บริโภค สร้างความโปร่งใสในการประกอบธุรกิจแพลตฟอร์ม วานนี้ (25 ต.ค.64) เว็บไซต์ทำเนียบรัฐบาลเผยแพร่ข่าวที่ประชุมคณะรัฐมนตรีมีมติอนุมัติหลักการของร่างพ.ร.ฎ.ว่าด้วยการควบคุมดูแลธุรกิจบริการแพลตฟอร์มดิจิทัลที่ต้องแจ้งให้ทราบ พ.ศ. .... และให้ดำเนินการต่อไปได้ ซึ่งร่างกฎหมายนี้กระทรวงดิจิทัลเพื่อเศรษฐกิจและสังคม (ดศ.) เป็นผู้เสนอและให้ส่งสำนักงานคณะกรรมการกฤษฎีกาตรวจพิจารณา ทั้งนี้สาระสำคัญของกฎหมายคือการกำหนดนิยามของ “บริการแพลตฟอร์มดิจิทัล” ที่เปิดให้บริการในประเทศไทยโดยครอบคลุมทั้งผู้ประกอบธุรกิจในและนอกประเทศต้องแจ้งการประกอบธุรกิจในประเทศไทยกับสำนักงานพัฒนาธุรกรรมทางอิเล็กทรอนิกส์ (สพธอ.) และหากผู้ประกอบธุรกิจไม่ปฏิบัติตามข้อกำหนดในร่างพ.ร.ฎ.และข้อกำหนดที่ สพธอ.ประกาศ เจ้าหน้าที่ออกคำสั่งห้ามประกอบธุรกิจจนกว่าจะปฏิบัติตาม และร่างพ.ร.ฎ.ยังกำหนดนิยามของ “ผู้ประกอบการบนแพลตฟอร์มดิจิทัล” ด้วย ในส่วนคำนิยามของ “ผู้ประกอบการบนแพลตฟอร์มดิจิทัล” ร่างพ.ร.ฎ.ระบุไว้ว่าคือบุคคลธรรมดาที่กระทำการเชิงพาณิชย์หรือวิชาชีพ หรือนิติบุคคลที่เสนอสินค้า บริการหรือทรัพย์สินต่อผู้บริโภคโดยผ่านบริการแพลตฟอร์มดิจิทัลเพื่อการค้า ธุรกิจ งานฝีมือหรือวิชาชีพ ไม่ว่าผู้ประกอบการและผู้บริโภคนั้นจะเป็นสมาชิกหรือมีบัญชีของบริการแพลตฟอร์มหรือไม่ก็ตาม ทั้งนี้เมื่อดูจากเอกสารประกอบการประชุมรับฟังความคิดเห็นเกี่ยวกับร่างพ.ร.ฎ.นี้ของ สพธอ.เมื่อวันที่ 15 ก.ค.2564 “ผู้ประกอบการบนแพลตฟอร์มดิจิทัล” ถือเป็นผู้ใช้บริการแพลตฟอร์มดิจิทัลเช่นเดียวกับผู้บริโภค อีกทั้งในร่างกฎหมายยังกำหนดให้สำนักงานพัฒนาธุรกรรมทางอิเล็กทรอนิกส์ (สพธอ.) เป็นผู้รับผิดชอบในการควบคุมดูแลธุรกิจบริการแพลตฟอร์มดิจิทัลซึ่งมีอำนาจในการกำหนดลักษณะหรือประเภทของธุรกิจบริการแพลตฟอร์ม รับแจ้งการประกอบธุรกิจและทำทะเบียน จัดช่องทางรับเรื่องร้องเรียน รวมถึงประสานข้อมูลระหว่างหน่วยงานที่เกี่ยวข้อง อย่างไรก็ตาม ส่วนที่ สพธอ.ควบคุมดูแลมีระบุไว้ในเอกสารประกอบการประชุมรับฟังความคิดเห็นเช่นกันว่า สพธอ.มีอำนาจในการออกหลักเกณฑ์ที่เป็นข้อกำหนดและเงื่อนไขในการให้บริการระหว่างผู้ประกอบธุรกิจกับผู้ปรระกอบการบนแพลตฟอร์มดิจิทัล ค่าธรรมเนียม ค่าตอบแทน ค่าบริการและค่าใช้จ่ายที่เกี่ยวกับการให้บริการที่ชัดเจนและเป็นธรรม และยังรวมไปถึงการจัดรายการสินค้าและการประเมินความพึงพอใจของผู้บริโภค อีกทั้งกำหนดหลักเกณฑ์การระงับข้อพิพาทและการตรวจสอบสินค้าด้วย ทั้งนี้สพธอ.อาจยกเว้นหลักเกณฑ์บางอย่างกับธุรกิจที่มีขนาดเล็กที่มีพนักงานหรือลูกจ้างน้อยกว่า 5 คน และมีมูลค่าธุรกรรมบนบริการหรืองบแสดงฐานะการเงินรายปีไม่เกิน 1,800,000 บาท ทั้งนี้ในข่าวที่ประชุม ครม.ระบุอีกว่าร่างพ.ร.ฎ.ควบคุมดูแลธุรกิจบริการแพลตฟอร์มดิจิทัลที่ต้องแจ้งให้ทราบนี้ตราขึ้นเนื่องจากปัจจุบันมีผู้ประกอบการธุรกิจบริการแพลตฟอร์มดิจิทัลที่เป็นสื่อกลางระหว่างผู้ใช้บริการมากขึ้นทั้งบริการขนส่ง เช่น Grab หรือ Robinhood ขายสินค้าหรือบริการ ไปจนถึงด้านการเงินอย่าง truemoney wallet และ rabbit LINE Pay จึงต้องมีการกำกับดูแลให้มีความโปร่งใสและเป็นธรรม และคุ้มครองผู้ใช้บริการแพลตฟอร์ม ‘การลดค่ารอบ’ ยังคงเป็นเชื้อไฟแห่งการประท้วงของไรเดอร์ต่อบริษัทแพลตฟอร์ม ไรเดอร์ไทย เป็นอยู่ยังไง รายได้พอไหม ต้องการสวัสดิการอะไรบ้าง Rocket Media Lab เปิดผลสำรวจ #สภาพพพพ ไรเดอร์ทั่วโลก ข่าวการเมืองเศรษฐกิจแรงงานคุณภาพชีวิตประชุม ครม.บริการแพลตฟอร์มดิจิทัลGrabTruemoneyLinepayสำนักงานพัฒนาธุรกรรมทางอิเล็กทรอนิกส์สพธอ.ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/U2OsqASTsXw/95633,2021_10_26
ศาลแพ่งเลื่อนพิพากษาคดีเรียกค่าเสียหายทหารยิง ‘ชัยภูมิ ป่าแส’ ไปมกราฯ 65,"Submitted on Tue, 2021-10-26 18:00ทนายความแจ้งศาลแพ่งให้เลื่อนนัดฟังคำพิพากษาคดีที่แม่ของ ‘ชัยภูมิ ป่าแส’ ฟ้องเรียกค่าเสียหายกองทัพบกจากเหตุทหารยิงลูกชายเสียชีวิตเมื่อปี 60 ออกไปเป็น 26 ม.ค.65 ศาลระบุว่ายังทำคำพิพากษาไม่เสร็จ ชัยภูมิ ป่าแส แฟ้มภาพ 26 ต.ค.2564 มติชนออนไลน์รายงานว่า ที่ศาลแพ่ง ถนนรัชดาภิเษก มีนัดอ่านคำพิพากษาศาลอุทธรณ์ในคดีนาปอย ป่าแส แม่ของนายชัยภูมิ ป่าแส นักกิจกรรมเยาวชนสิทธิมนุษยชน ชาวลาหู่ เป็นโจทก์ฟ้องกองทัพบกเป็นจำเลยให้ชดใช้ทางละเมิด กรณีทหาร สังกัดกองทัพบกวิสามัญฆาตกรรมชัยภูมิ ที่บริเวณด่านรินหลวง อ.เชียงดาว จ.เชียงใหม่ เมื่อ 17 มี.ค.2560 ทั้งนี้รัษฎา มนูรัษฎา ทนายความ ให้สัมภาษณ์กับสื่อหลังเสร็จสิ้นกระบวนพิจารณาคดีว่า ศาลเลื่อนนัดฟังคำพิพากษาออกไปเป็นวันที่ 23 ม.ค.2565 แทนเนื่องจากยังทำคำพิพากษาไม่เสร็จ ศาลแพ่งยกฟ้อง กรณีทหารวิสามัญฆาตกรรม ชัยภูมิ ป่าแส ชี้กองทัพบกไม่ต้องชดใช้ สืบพยานคดีเรียกค่าเสียหาย กรณีทหารยิง ‘ชัยภูมิ ป่าแส’ มูลนิธิผสานฯ เผยครอบครัวยังไมได้รับการเยียวยา คดีนี้สืบเนื่องมาจากเมื่อวันที่ 17 มี.ค.2560 ชัยภูมิ ป่าแส เยาวชนชาติพันธุ์ลาหู่ ได้ขับรถยนต์เดินทางพร้อมเพื่อนหนึ่งคน ผ่านด่านตรวจบ้านรินหลวง ต.เมืองนะ อ.เชียงดาว จ.เชียงใหม่ ก่อนจะถูกเจ้าหน้าที่ทหารที่ประจำอยู่ที่ด่านตรวจค้นยานพาหนะ โดยเจ้าหน้าที่อ้างว่า นายชัยภูมิพยายามขัดขืนและทำร้ายเจ้าหน้าที่ด้วยอาวุธมีดและระเบิดขว้างสังหาร เจ้าหน้าที่จึงใช้อาวุธปืนยิงตอบโต้จนนายชัยภูมิ จนเสียชีวิตพร้อมอ้างว่า กระทำไปเพื่อป้องกันตนเองและฝ่ายทหารยังอ้างว่าพบยาบ้า 2,800 เม็ด ซ่อนในรถยนต์ของชัยภูมิด้วย ภาพชัยภูมิและเจ้าหน้าที่ทหารค้นรถคนเกิดเหตุที่ชัยภูมินั่งมาด้วย แฟ้มภาพ เบื้องต้นศาลจังหวัดเชียงใหม่มีคำสั่งศาลในชั้นกระบวนการไต่สวนการตายว่าทหารได้ใช้อาวุธปืนเอ็ม 16 ยิงชัยภูมิเสียชีวิต แต่อย่างไรก็ตามภายหลังแม่ของชัยภูมิเป็นโจทก์ยื่นฟ้องกองทัพบกเป็นจำเลยในฐานะต้นสังกัดของทหารที่ยิงชัยภูมิต่อศาลแพ่งฐานละเมิดและให้ทางกองทัพบกชดใช้ค่าเสียหายต่อกรณีดังกล่าวตามพ.ร.บ.ความรับผิดละเมิดของเจ้าหน้าที่ พ.ศ. 2539 ต่อมาศาลแพ่ง(ศาลชั้นต้น) มีคำพิพากษายกฟ้องโดยให้เหตุผลว่าการวิสามัญฆาตกรรมดังกล่าวเป็นการปฏิบัติหน้าที่ของทหารนายดังกล่าวและเพื่อป้องกันอันตรายจึงไม่เป็นการละเมิดต่อโจทก์ ทั้งนี้ภายหลังศาลชั้นต้นมีคำพิพากษาทนายความของครอบครัวได้ตั้งข้อสังเกตต่อการใช้พยานหลักฐานของศาลในการพิจารณาคดี ไม่ว่าจะเป็นเรื่องคำให้การของพยานคนที่ขับรถคันที่ชัยภูมินั่งมาในวันเกิดเหตุที่ศาลเลือกใช้คำให้การของพยานในอีกครั้งถัดมาแทนการใช้คำให้การในตอนที่พยานถูกคุมตัวในวันเกิดเหตุและพยานที่ถูกจับจากเหตุการณ์ยังได้รับการปล่อยตัวโดยไม่มีความผิด นอกจากนั้นทนายความยังเห็นว่าพยานหลักฐานสำคัญอีกชิ้นที่ประเด็นสำคัญอย่างภาพจากกล้องวงจรปิดในที่เกิดเหตุที่บันทึกเหตุการณ์ได้ก็ไม่ได้ถูกนำมาแสดงต่อศาลในศาลชั้นต้นอีกด้วย แม้ว่าทางทนายความจะได้ขอความร่วมมือกับทางกองทัพแล้วจะได้รับคำชี้แจงจากกองทัพว่าให้รอจนคดีเข้าสู่กระบวนการยุติธรรมก็ตาม และศาลก็ยังรับฟังคำให้การของเจ้าหน้าที่กองพิสูจน์หลักฐานมากกว่าที่ระบุว่าไม่มีการลบข้อมูลแต่ก็ตรวจไม่พบข้อมูลบันทึกเหตุการณ์ดังกล่าว ซึ่งเป็นข้อสังเกตว่าภาพกล้องวงจรปิดหายไปไหน นอกจากนั้นศาลก็ไม่ได้พิจารณาประเด็นที่ยาเสพติดที่ตรวจยึดได้ไม่มีสารพันธุกรรมหรือลายนิ้วมือของชัยภูมิบนของกลางด้วย ข่าวการเมืองสิทธิมนุษยชนวิสามัญฆาตกรรมชัยภูมิ ป่าแสกองทัพบกรัษฎา มนูรัษฎาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/8kca_dI5INQ/95634,2021_10_26
‘ภาคี Saveบางกลอย-นาวิลิต’ บริจาคอาหารช่วยชาวบางกลอย หลังพบชาวบ้านราว 34 ราย ป่วยจากโรคขาดสารอาหาร,"Submitted on Tue, 2021-10-26 19:17ภาพปก : เมื่อวันที่ 21 ต.ค. 64 ภาคี Saveบางกลอย และนาวิลิต ช่วยกันบริจาคอาหารให้ชาวบ้าน เมื่อสัปดาห์ที่ผ่านมา ภาคี Saveบางกลอย พร้อมด้วยกลุ่มนาวิลิต ซึ่งเป็นกลุ่มภาคประชาชน ร่วมกันบริจาคอาหารและผักช่วยเหลือชาวบ้านบางกลอย จ.เพชรบุรี หลังพบว่ามีผู้ป่วยเรื้อรังจากโรคขาดสารอาหาร 34 ราย และโรคอื่นๆ ที่ไม่สามารถระบุได้ 33 ราย รวมเกือบ 70 ราย ผู้ประสานงานภาคีเผยเร่งประสานงานรัฐเข้าช่วยเหลือด้านการแพทย์ด้วย ภาพเมื่อวันที่ 21 ต.ค. 64 ภาคี Saveบางกลอย และนาวิลิต ช่วยกันบริจาคอาหารให้ชาวบ้าน 26 ต.ค. 64 ภาคี Save บางกลอย รายงานเมื่อวันที่ 21 ต.ค. 64 ระบุว่า สืบเนื่องจากวันที่ 18-19 ต.ค. 64 ภาคีเซฟบางลอย ร่วมด้วย “นาวิลิต” กลุ่มประชาชนอิสระ นำเข้าสาร ปลาแห้ง กระเทียม หัวหอม พริก กุนเชียง แฟง และผ้าอนามัย ขึ้นไปบริจาคให้แก่ชาวบ้าน หมู่บ้านบางกลอย จ.เพชรบุรี ที่ขณะนี้กำลังประสบปัญหาวิกฤตขาดแคลนอาหาร โดยมี 74 ครัวเรือน จาก 104 ครัวเรือนไม่สามารถพึ่งพาตัวเองได้ จนต้องดำรงชีวิตอยู่ด้วยการบริจาคอาหารยาวนานมาหลายเดือน ขณะที่มีรายงานจากพื้นที่ด้วยว่า หลายคนประสบอาการป่วยจากโรคขาดสารอาหาร ผู้สื่อข่าวสัมภาษณ์ อัญชลี อิสมันยี ผู้ประสานงาน ภาคี Save บางกลอย ถึงสาเหตุที่ทำให้ชาวบางกลอย ต้องพึ่งพิงการบริจาคอาหารจากภายนอกมาเป็นระยะเวลาหลายเดือนนั้น อัญชลี กล่าวว่า ปัญหาความขาดแคลนอาหารของบางกลอยมีที่มาจากปัญหาเชิงโครงสร้าง เนื่องจากตั้งแต่รัฐพาคนจากบางกลอยบนลงตั้งหมู่บ้านที่บางกลอยล่าง รัฐมีการสัญญากับชาวบ้านว่าจะจัดสรรที่ดินให้ชาวบ้านทุกคน แต่อย่างไรก็ตาม เมื่อชาวบ้านเดินทางลงมาที่หมู่บ้านบางกลอยล่างแล้วนั้น รัฐกลับไม่ได้มีการจัดสรรที่ดินให้กับชาวบ้านทุกครัวเรือน ขณะที่บางครัวเรือนที่ได้รับที่ดินนั้น พบว่าที่ดินดังกล่าวมีลักษณะเป็นดินปนหิน ไม่สามารถทำการเกษตร หรือเพาะปลูกได้อย่างใจ แม้จะพืชผลบางชนิดที่สามารถเพาะปลูกได้ แต่ผลผลิตก็ไม่ดี และขายไม่ได้ราคา เนื่องจากดินไม่มีคุณภาพ อัญชลี อิสมันยี ผู้ประสานงานภาคี Saveบางกลอย เมื่อดินไม่สามารถเพาะปลูกได้ ชาวบ้านหลายคนต้องเดินทางเข้าตัวเมืองเพื่อทำงานอาชีพรับจ้าง เพื่อประทังชีวิต แต่อย่างไรก็ตาม เนื่องด้วยสถานการณ์โควิด-19 ที่แพร่ระบาดต่อเนื่องตั้งแต่ปีที่แล้ว ทำให้ชาวบ้านไม่สามารถเดินทางเข้าไปทำงานในตัวเมืองได้อย่างเคย ไม่มีเงินซื้ออาหาร จนทำให้ปัญหาขาดแคลนอาหารรุนแรงยิ่งขึ้น ผู้ประสานงานบางกลอย กล่าวต่อว่า แม้ว่าชาวบ้านบางรายจะมีรายได้จากการทำงานทอผ้าที่โรงทอผ้าของหมู่บ้าน แต่รายได้กลับไม่เพียงพอต่อการใช้ชีวิต เนื่องจากชาวบ้านได้รายได้เพียง 120 บาทต่อวันเท่านั้น ซึ่งน้อยกว่าค่าแรงขั้นต่ำซึ่งควรจะได้ที่ 300 บาทต่อวัน ประกอบกับ พ.ร.บ.อุทยานฯ และ พ.ร.บ.ป่าไม้ ในปัจจุบันที่บังคับให้ชาวบ้านไม่สามารถเข้าถึงทรัพยากรเพื่อการดำรงชีวิตได้ จึงทำให้ชุมชนบางกลอยล่างเกิดวิกฤติการขาดแคลนอาหารไปถึงความเจ็บป่วยของชาวบ้าน ผู้ประสานงานของ ภาคี Save บางกลอย กล่าวว่า สถานการณ์ปัจจุบัน นอกจากอาการป่วยขาดสารอาหารยังไม่ดีขึ้น และยังไร้หน่วยงานรัฐที่เข้าไปตรวจสุขภาพและดูแลชาวบ้านแล้ว ยังมีโรคระบาดใหม่ที่ชาวบ้านป่วยในอาการเดียวกันเกินครึ่งหมู่บ้าน โดยชาวบ้านไม่สามารถบอกได้ว่าตนเองป่วยเป็นอะไร เนื่องจากผู้ที่ป่วยอาการเดียวกันทางโรงพยาบาลก็ไม่กล้ารับรักษาเนื่องจากไม่ทราบว่าโรคนี้คืออะไร โดยอาการคือ มีไข้สูง ปวดหัว ไอ อาเจียน ผื่นแดง เหน็บชา ไปถึงชักกระตุก ช็อก จนหยุดหายใจ การดำเนินการของทีมภาคี Saveบางกลอยในอนาคตนั้น อัญชลี ระบุว่า เบื้องต้น จะมีการพยายามติดต่อประสานงานกลุ่มแพทย์อาสาต่างๆ ขึ้นไปตรวจให้ชาวบ้านก่อน เพราะสิ่งที่ชาวบ้านต้องการนอกจากอาหารตอนนี้คือการรักษาและการเข้าถึงระบบสาธารณสุข เพราะอยากทราบว่าอาการป่วยของตัวเองเป็นอย่างไรบ้าง หลังจากนี้ภาคีฯ จะร่วมกับกลุ่มนาวิลิต ช่วยกันบริจาคอาหาร ผู้ประสานงานภาคีฯ ระบุต่อว่า ตอนนี้ชาวบ้านบางกลอยกำลังช่วยเหลือทางภาคีฯ ในการเก็บข้อมูลบันทึกว่า อาหารที่ได้รับบริจาคจะเพียงพอจนถึงเมื่อไร และครัวเรือนไหนต้องการอะไรบ้าง เพื่อความสะดวกต่อการจัดการเรื่องอาหาร และคำนวณงบประมาณต่อไป ภาพเมื่อวันที่ 21 ต.ค. 64 ภาคี Saveบางกลอย และนาวิลิต ช่วยกันบริจาคอาหารให้ชาวบ้าน อย่างไรก็ตาม ผู้ประสานงานของภาคีฯ ตั้งข้อสังเกตว่า การขอเข้าพื้นที่หมู่บ้านบางกลอยนั้นก็มีความยากลำบากมากกว่าเมื่อก่อน เนื่องจากทางอุทยานแห่งชาติแก่งกระจานยังคงมีกฎระเบียบที่เข้มงวดในการอนุญาตให้คนเข้าไปในพื้นที่ แม้ว่าทางอุทยานฯ จะอนุญาตให้คนเข้าไปบริจาคของให้ชาวบ้านได้ แต่การขอเข้าไปทำสื่อหรือข่าว กลับพบว่ามีความยากลำบาก เพราะเจ้าหน้าที่จะไม่ค่อยอนุญาตให้เข้าไปในพื้นที่ “อย่างล่าสุดที่ขึ้นไป ด้วยตัวระเบียบมันก็ยุ่งยากอยู่แล้ว บางทีก็ไม่เข้าใจว่าทำไมการจะเข้าหมู่บ้านหนึ่งถึงยุ่งยากขนาดนี้ ต้องขออนุญาต และก็จะเจอข้ออ้างเรื่องโควิด-19 ต้องโยนไปที่หน่วยงานนั้น หน่วยงานนี้ ล่าสุด อุทยานบอกไม่ให้เข้า เพราะว่าหมู่บ้านปิด แต่ผู้ใหญ่บ้านระบุว่า ยินดีต้อนรับทางภาคีฯ” ผู้ประสานงานภาคีฯ กล่าว พร้อมระบุว่า การดำเนินการอนุญาตตามขั้นตอนราชการมีความล่าช้าเกินไป และมีความยุ่งยากซับซ้อนอีกด้วย ขณะที่เมื่อสอบถามถึงเรื่องงบประมาณในการช่วยเหลือชาวบ้านในระยะยาว อัญชลี สะท้อนว่า ขณะนี้ยังไม่มีข้อกังวล เนื่องจากมีประชาชน และกลุ่มภาคประชาสังคม ให้การสนับสนุนและช่วยเหลือชาวบ้านบางกลอยจากหลายส่วน แต่ในระยะยาวต้องประเมินสถานการณ์อีกที “จริงๆ เราไม่ได้ชอบกระบวนการรับบริจาคเท่าไร อย่างที่คนทำงานในกระบวนการพัฒนาสังคม ก็จะพบว่ามันเป็นเรื่องที่ฉาบฉวย และไม่ยั่งยืน แต่ว่าปัญหาของพี่น้องบางกลอย เรามีกำลังทำเพียงเท่านี้ เราไม่รู้ว่าปัญหานี้จะยืดเยื้อยาวนาน แต่เป็นไปได้ ก็อยากจะให้ถึงวันที่เราไม่ต้องรับบริจาคเร็วที่สุด และพี่น้องบางกลอยเขาก็รู้สึกว่าตัวเองสูญเสียคุณค่า และศักดิ์ศรีของตัวเองไปเหมือนกัน เขาเจ็บปวด เขารู้สึกว่าการรับบริจาคของจากสังคมตลอดเวลาทำให้ชาวบ้านมองตัวเองเป็นคนพิการ” “เราเอง (ภาคี Saveบางกลอย) พยายามบอกว่ามันไม่ใช่ความผิดของเขา และมันเป็นเรื่องที่สังคมต้องช่วยกันดูแล ไม่ใช่ทิ้งใครไว้ข้างหลัง มันไม่ใช่ความผิดที่เขามาเจ็บมาป่วย หรือความผิดที่เขาดูแลตัวเองไม่ได้” อัญชลี ทิ้งท้าย ทั้งนี้ จากรายงานล่าสุดของภาคี Saveบางกลอย ต่อสถานการณ์ความป่วยไข้ของชาวบ้านบางกลอย เมื่อวันที่ 25 ต.ค. 64 เปิดเผยว่า ขณะนี้มีชาวบ้านหมู่บ้านบางกลอยป่วยหนักหลายราย จำนวนคนป่วยตอนนี้ คือ 33 คน ประกอบด้วย เด็ก 15 คน ผู้ใหญ่ 18 คน ซึ่งยอดนี้ยังไม่รวมผู้ป่วยจากภาวะขาดสารอาหารที่มีปัญหามายาวนาน โดยผู้ป่วยกลุ่มนี้ มีอาการไข้สูง มีผื่น บางรายมีไข้สูงและเหน็บชากล้ามเนื้อ ชาวบ้านรายหนึ่งถึงขั้นช็อกหมดสติ หัวใจหยุดเต้น แต่สามารถปั๊มหัวใจกลับมาได้ ชาวบ้านกล่าวว่า พวกเขามีอาการคล้ายโรคมาลาเรียแต่หนักกว่า นอกจากนี้ ยังพบการแพร่ระบาดคล้ายโรคระบาด คือ สามารถติดต่อกันในครอบครัวคนใกล้ชิด แล้วลามออกมาสู่ชุมชน ""ปัญหาสำคัญตอนนี้คือยังไม่มีหน่วยงานการแพทย์ใดเข้ามาดูแลรับผิดชอบและวินิจฉัยโรคที่ชาวบ้านป่วยรอบนี้ให้ชัดเจนตามสิทธิด้านสาธารณสุขที่ชาวบ้านควรได้รับ จึงทำให้ยังไม่สามารถแก้ไขปัญหาโรคระบาดครั้งนี้ได้อย่างตรงจุด"" ข้อความบนโพสต์ของภาคี Save บางกลอย ส่วนปัญหาการป่วยจากภาวะขาดสารอาหารเองก็ยังไม่ได้รับการช่วยเหลือแก้ไข โดยมีผู้ป่วยทั้งหมด 34 คน ซึ่งก็ยังไม่มีใครกลับมาแข็งแรง จึงเท่ากับว่า ตอนนี้มีจำนวนผู้ป่วยภายในชุมชนบ้านบางกลอยเกือบ 70 คน และที่น่าเป็นห่วงคือมีเด็กทารกที่ป่วยด้วย และที่น่าเศร้าใจที่สุด คือ ในขณะที่ชาวบ้านเดือดร้อนด้านสุขภาพโรคภัย ไร้สาธารณสุขใดเหลียวแลขนาดนี้ กรมอุทยานฯ กลับยังมีพฤติกรรมเข้าข่ายจำกัดเสรีภาพสื่อไม่ให้เข้าพื้นที่เพื่อทำข่าว ปฏิเสธทีมงานถ่ายทำสารคดีโดยกล่าวอ้างมาตรการป้องกันโควิด19 ในขณะที่อนุญาตให้คุณวราวุธ ศิลปอาชา พร้อมทีมงานเกือบ 20 ชีวิตเข้าพื้นที่ได้ อีกทั้งมีขั้นตอนระเบียบซับซ้อนในการขออนุญาตถ่ายทำนำความจริงในชุมชนออกมาสู่สาธารณะ ในฐานะภาคประชาชน สามารถช่วยกันขับเคลื่อนเรื่องนี้ โดยการช่วยกันแชร์ภาพความเดือดร้อนนี้ของชาวบ้านออกไปให้สังคมได้รับรู้และร่วมกันตั้งคำถามถึงการสาธารณสุขไทยในทุกระดับ ข่าวสิทธิมนุษยชนคุณภาพชีวิตภาคีSaveบางกลอยนาวิลิตอุทยานแห่งชาติแก่งกระจานบางกลอยเพชรบุรีขาดแคลนอาหารสิทธิการเข้าถึงการรักษาชาติพันธุ์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/IEDYxacq9DM/95635,2021_10_26
งานนโยบาย สโมฯ มช. จี้เปิดประชุมวิสามัญ อ.มช.-ถ่ายทอดสด คลายปม ‘ขณะวิจิตรสิ้น’,"Submitted on Tue, 2021-10-26 20:22พชร คำชำนาญ รายงาน งานนโยบายสโมฯ มช. จี้ประธาน สโมฯ มช. เปิดประชุมองค์การนักศึกษา มช. พร้อมถ่ายทอดสดสู่สาธารณะ คลายปม ‘ขณะวิจิตรสิ้น’ ขีดเส้นตาย 29 ต.ค. นี้ ชี้เพื่อเป็นการไม่แสดงออกถึงการนิ่งนอนใจ 26 ต.ค. 2564 เพจเฟซบุ๊กงานนโยบาย สโมสรนักศึกษามหาวิทยาลัยเชียงใหม่ เผยแพร่หนังสือถึงประธานสโมสรมหาวิทยาลัยเชียงใหม่ (สโมฯ มช.) เรื่อง ขอความอนุเคราะห์เปิดประชุมวิสามัญองค์การนักศึกษามหาวิทยาลัยเชียงใหม่ (อ.มช.) เป็นการด่วน ในกรณีที่นักศึกษาภาควิชาสาขาศิลปะสื่อ และการออกแบบ คณะวิจิตรศิลป์ (Media Art and Design) มหาวิทยาลัยเชียงใหม่ ถูกผู้บริหารคณะและมหาวิทยาลัยปิดกั้นการจัดแสดงงานศิลปนิพนธ์และการเข้าใช้หอศิลปวัฒนธรรม มหาวิทยาลัยเชียงใหม่ โดยให้เป็นการประชุมแบบถ่ายทอดสดสู่สาธารณะภายในวันที่ 29 ต.ค. นี้ หนังสือดังกล่าวระบุว่า เนื่องจากเกิดเหตุการณ์ ‘ขณะวิจิตรสิ้น’ ที่มีการเตะถ่วงกระบวนการอนุมัติการจัดแสดงผลงานของนักศึกษาสาขาศิลปะสื่อ และการออกแบบ คณะวิจิตรศิลป์ มหาวิทยาลัยเชียงใหม่ตั้งแต่ช่วงเดือนตุลาคมที่ผ่านมา สร้างความเดือดร้อนแก่นักศึกษาจากสาขาดังกล่าวเป็นอย่างมากจนมีการยกระดับการเรียกร้องด้วยวิธีการต่างๆ ตั้งแต่การยื่นเอกสารข้อเรียกร้องแก่ผู้บริหารมหาวิทยาลัย การรวมตัวหน้าห้องประชุมคณะผู้บริหาร การรวมตัวชุมนุมเพื่อรอการตอบรับ การเข้ายึดพื้นที่หอนิทรรศการศิลปวัฒนธรรมเพื่อจัดแสดงผลงาน การจัดการเสวนาเชิงวิชาการเพื่อสร้างความตระหนักในความสำคัญในเสรีภาพของศิลปะ เหตุการณ์ดังกล่าวนั้นเป็นที่จับตามองโดยสื่อและสังคมเป็นอย่างมากถึงความล้าหลัง ไร้ประสิทธิภาพ ไร้วิสัยทัศน์ ไร้ความเป็นธรรมของคณะผู้บริหารมหาวิทยาลัยเชียงใหม่ “งานนโยบาย สโมฯ มช. ได้ตั้งข้อสังเกตต่อการแสดงออกของ อ.มช. ต่อเหตุการณ์ดังกล่าวอย่างน่าอัปยศ ทั้งความล่าช้าในการดำเนินงานต่อเหตุการณ์ การเข้าร่วมการประชุมกับคณะผู้บริหารที่ไม่ถูกเปิดเผยต่อสาธารณะโดยไม่มีผู้ประสบปัญหาโดยตรงเข้าร่วมด้วย การไม่ร่วมลงนามสนับสนุนข้อเรียกร้องของนักศึกษา ตลอดจนการไม่แสดงจุดยืนเคียงข้างนักศึกษาแบบเปิดเผย จึงมีความประสงค์ให้เปิดการประชุมวิสามัญโดยมีการถ่ายทอดสดสู่สาธารณะ เพื่อให้มีการตอบคำถาม ชี้แจง และสร้างมาตรการจัดการปัญหาของนักศึกษาในครั้งต่อไปอย่างเป็นรูปธรรม” หนังสือระบุ นอกจากนั้นยังย้ำว่า การประชุมดังกล่าวจะต้องมีนักศึกษาสาขาศิลปะสื่อฯ ผู้ประสบปัญหาโดยตรง นายกสโมสรนักศึกษาคณะวิจิตรศิลป์ สมาชิกสภานักศึกษาจากคณะวิจิตรศิลป์ นายกสโมสรนักศึกษามหาวิทยาลัย ประธานสภานักศึกษามหาวิทยาลัย และสมาชิกองค์การนักศึกษาคนอื่น ๆ เข้าร่วมประชุมด้วย ทั้งนี้ กรุณาพิจารณา เตรียมการ และประกาศกำหนดการประชุมที่ไม่ช้าไปกว่าวันศุกร์ที่ 29 ต.ค. 2564 เพื่อเป็นการไม่แสดงออกถึงความนิ่งนอนใจต่อเหตุการณ์ดังกล่าว การส่งหนังสือดังกล่าวเกิดขึ้นภายหลังบ่ายวานนี้ (25 ต.ค. 2564) นักศึกษาสาขาวิชา Media Arts and Design คณะวิจิตรศิลป์และเครือข่ายนักศึกษามหาวิทยาลัยเชียงใหม่ (มช.) นำรายชื่อ 1,700 รายชื่อยื่นหนังสือถึงสภามหาวิทยาลัยเชียงใหม่ คณะกรรมาธิการการกฎหมาย การยุติธรรมและสิทธิมนุษยชน และคณะกรรมาธิการการศึกษา พิจารณาถอดถอนศาสตราจารย์คลินิกนายแพทย์นิเวศน์ นันทจิต อธิการบดีมหาวิทยาลัยเชียงใหม่ และรองศาสตราจารย์อัศวิณีย์ หวานจริง คณบดีคณะวิจิตรศิลป์ นศ.วิจิตรศิลป์ มช. เรียกร้องผู้บริหารคณะสอบสวนกรณีขนย้ายผลงานศิลปะของ นศ. รองนายก สโมฯ มช. ท้วง อ.มช.ไม่ยืนเคียงข้างนักศึกษา ก่อนหน้านั้นวานนี้ (25 ต.ค. 2564) นาวินธิติ จารุประทัย รองนายกสโมสรนักศึกษามหาวิทยาลัยเชียงใหม่ ได้กล่าวถึงบทบาทขององค์การนักศึกษามหาวิทยาลัยเชียงใหม่ (อ.มช.) และสโมสรนักศึกษามหาวิทยาลัยเชียงใหม่ (สโมฯ มช.) ที่ไม่ได้ปกป้องสิทธิของนักศึกษาอย่างที่ควรจะเป็น เช่น กรณี “ขณะวิจิตรสิ้น” กรณีการเรียกร้องให้ลดค่าเทอมในช่วงสถานการณ์โควิด-19 และการยืนเคียงข้างนักศึกษาที่ถูกดำเนินคดีทางการเมือง แม้ว่าสมาชิก สโมฯ มช. เข้าไปทวงถามก็กลับบอกว่า ช่วงนี้กำลังติดโปรเจ็กต์ ช่วงนี้กำลังติดงาน และยังไม่ได้แสดงถึงความใส่ใจต่อนักศึกษาด้วยกันที่กำลังประสบปัญหาอีกทั้งยังทราบกันในภายหลังว่ามีการเข้าไปคุยกับผู้บริหารโดยที่ไม่มีนักศึกษาจากสาขาศิลปะสื่อเข้าไปคุยด้วย แต่กลับมาชี้แจงว่านักศึกษาที่ขอใช้สถานที่ส่งเอกสารไม่ครบ “ปัญหาก็คือมันไม่ใช่ปัญหาที่มหาวิทยาลัยจะต้องตอบคำถามนักศึกษา Media อีกต่อไปแล้ว มันเป็นปัญหาที่มหาวิทยาลัยและพวกคุณ สโมสรนักศึกษา มช. ต้องตอบคำถามนี้ต่อสังคม” นาวินธิติสะท้อน และเขาเห็นว่า อ.มช. ที่ควรจะมาติดตามปัญหาที่เกิดกับนักศึกษาแต่กลับไม่ได้ทำหน้าที่สมกับความไว้วางใจของนักศึกษาด้วยกันและยืนยันหลักการเสรีภาพของศิลปะที่ควรจะเป็นในโลกแห่งประชาธิปไตย ที่พวกเราแสดงออกเต็มที่ว่าพวกเราสมาทานหลักการเสรีภาพ เสมอภาค และภราดรภาพ ในกระแสการเมืองที่กำลังเข้มข้นและเต็มไปด้วยเยาวชนที่ออกมาชูสามนิ้วต้านเผด็จการและการใช้อำนาจที่ไม่เป็นธรรมของผู้มีอำนาจกดขี่ รองนายกสโมสรยังวิจารณ์การทำงานขององค์กรนักศึกษาใน มช. ทั้งสองว่าที่ผ่านมาได้เกิดปัญหาทำนองนี้หลายครั้งแล้วในการไม่เข้ามาช่วยเหลือปัญหาของนักศึกษา เช่น ที่นักศึกษาขอให้ทางมหาวิทยาลัยลดค่าธรรมเนียมซึ่งมีนักศึกษาร่วมลงชื่อถึง 16,000 คน ไม่แสดงออกต่อการประกาศเปิดเรียนออนไลน์หรือออนไซต์ที่ไม่ชัดเจนของมหาวิทยาลัย ตลอดจนการที่มหาวิทยาลัยออกประกาศให้นักศึกษาต้องฉีดวัคซีนทั้งที่ยังไม่มีทางเลือกในการฉีดวัคซีนที่เพียงพอและเหมาะสมต่อร่างกายของนักศึกษาที่แตกต่างกัน ไปจนถึงการไม่ได้ให้ความช่วยเหลือผู้ที่ถูกดำเนินคดีมาตรา 112จากการแสดงออกทางการเมืองอย่างเพียงพอ “ตลอดจนการออกแถลงการณ์รำลึกวีรชนคนหกตุลา 2519 แต่กลับอ้างว่าจำใจต้องเข้าร่วมงานรำลึก 5 ปีการเสียชีวิตของบุคคลคนหนึ่งที่คุณก็รู้ว่ามีบทบาทแค่ไหนในการกำจัดชีวิตไม่ต่ำกว่า 40 คนในเวลานั้น จนมาถึงขณะวิจิตรสิ้นครั้งที่เท่าไหร่แล้วก็ไม่อาจทราบได้ ทั้งหมดนี้เกิดขึ้นเพียงภายในครึ่งปีการศึกษา พวกเราก็ยังไม่เคยแสดงออกให้เห็นว่าเรามีองค์การนักศึกษาไว้เพื่อเหตุผลอันใดกันแน่ นอกจากการอุ้มชูระบบอันเน่าเฟะที่ถูกออบแบบมาเพื่อกดหัวนักศึกษา ลบล้างประวัติศาสตร์ขององค์การนักศึกษาที่เคยมีในช่วงประชาธิปไตยอันเบ่งบานหลังปี 2516 การมีอยู่ของพวกเราดำรงอยู่เพื่อเหตุผลใดกันแน่” นาวินธิติ ตั้งคำถามต่อองค์กรตัวเอง ข่าวการศึกษาคุณภาพชีวิตงานนโยบายสโมสรนักศึกษามหาวิทยาลัยเชียงใหม่ขณะวิจิตรสิ้นนาวินธิติ จารุประทัยติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/zBgndbVexQ4/95636,2021_10_26
