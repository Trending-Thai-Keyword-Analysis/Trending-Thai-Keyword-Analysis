title,summary,link,published
กรรมสิทธิ์ทะเลจีนใต้: น่านน้ำที่ยังคงร้อนระอุกับทางออกที่อาจมีเพียงการ ‘เจรจา’,"Submitted on Tue, 2021-11-02 00:03วิชญาพร เชาว์ศรีกุล รายงาน คณะสังคมศาสตร์ มศว. ร่วมกับ สมาคมอเมริกาศึกษาในประเทศไทย สถานทูตสหรัฐอเมริกา และศูนย์เอเชียแปซิฟิกศึกษา จัดเสวนาออนไลน์ “ไขปัญหาทะเลจีนใต้: ความหวัง ความจริง และท่าทีของสหรัฐอเมริกา” ขยายประเด็นกรณีพิพาทพื้นที่ทะเลจีนใต้-แนะบทสรุปของปัญหาที่อาจต้องลงเอยด้วยการเจรจา พร้อมเชิญอดีตรองปลัดกระทรวงกลาโหมร่วมเสวนา 2 พ.ย. 2564 เมื่อวันที่ 25 ต.ค. ที่ผ่านมา คณะสังคมศาสตร์ มหาวิทยาลัยศรินครินทรวิโรฒ ภายใต้ความร่วมมือกับสมาคมอเมริกาศึกษาในประเทศไทย สถานทูตสหรัฐอเมริกา และศูนย์เอเชียแปซิฟิกศึกษา จัดงานเสวนาออนไลน์หัวข้อ “ไขปัญหาทะเลจีนใต้: ความหวัง ความจริง และท่าทีของสหรัฐอเมริกา” เพื่อร่วมกันเสริมสร้างความเข้าใจและวิพาษก์ปัญหาการอ้างกรรมสิทธิ์ครอบครองพื้นที่ทะเลจีนใต้ รวมไปถึงหมู่เกาะสแปรตลีและหมู่เกาะพาราเซล โดยมีนักวิชาการผู้เชี่ยวชาญด้านรัฐศาสตร์และอเมริกันศึกษา พร้อมทั้ง พล.ร.อ.จุมพล ลุมพิกานนท์ อดีตรองปลัดกระทรวงกลาโหม และ พล.ร.ต.ปพน หาญไพบูลย์ ผู้ทรงคุณวุฒิกองทัพเรือ เป็นผู้ร่วมเสวนาในงานดังกล่าว ในงานเสวนาครั้งนี้ มีการให้ความเห็นอย่างคร่าวๆ ว่าการเจรจาอย่างสันติเพื่อให้ทุกประเทศมีผลประโยชน์สูงสุดร่วมกัน น่าจะเป็นทางออกที่ดีที่ในสุดในการยุติข้อพิพาททะเลจีนใต้ ซึ่งมีอาณาเขตอยู่ติดกับจีน ไต้หวัน เวียดนาม ฟิลิปปินส์ บรูไน มาเลเซีย อินโดนีเซีย และสิงคโปร์ กินพื้นที่เกือบ 3 ใน 4 ของโลก นับเป็นหนึ่งในพื้นที่สำคัญทั้งทางการเมือง เนื่องจากเป็นจุดยุทธศาสตร์ในการควบคุมการเดินเรือที่เชื่อมโยงระหว่างมหาสมุทรแปซิฟิกและมหาสมุทรอินเดีย ทั้งยังเป็นเส้นทางการบินที่สำคัญแห่งหนึ่งของโลกอีกด้วย นอกจากนี้ พื้นที่ทะเลจีนใต้ยังเอื้อต่อการขยายอิทธิพลทางเศรษฐกิจและการค้า จากการทำประมงและการแสวงหาทรัพยากรที่สำคัญ เช่น น้ำมัน และก๊าซธรรมชาติ เป็นต้น รศ.ภูมิ มูลศิลป์ คณบดีคณะสังคมศาสตร์ มหาวิทยาลัยศรินครินทรวิโรฒ หนึ่งในผู้บรรยายหลักของงานเสวนาได้กล่าวว่า แต่เดิม การแบ่งพื้นที่ครอบครองทางทะเล จะยึดตามอนุสัญญาประชาชาติว่าด้วยกฏหมายทะเล (UNCLOS) ค.ศ.1982 ที่แบ่งอาณาเขตทะเลของรัฐชายฝั่งออกเป็น 7 ส่วนคือ น่านน้ำภายใน ทะเลอาณาเขต เขตต่อเนื่อง เขตเศรษฐกิจจำเพาะ อาณาเขตไหล่ทวีป ทะเลหลวง และบริเวณพื้นที่ หรือ The Area ซึ่งพื้นที่นี้จะต่อจากอาณาเขตไหล่ทวีปและคาบเกี่ยวกับบริเวณทะเลหลวง บริเวณพื้นที่จะเป็นน่านน้ำที่ไม่อยู่ภายใต้การควบคุมของรัฐชายฝั่ง แต่จะถูกควบคุมโดยองค์การพื้นดินท้องทะเลระหว่างประเทศ (International Seabed Authority: ISA) เนื่องจากนับว่าเป็นมรดกร่วมกันของมนุษยชาติ พื้นที่ทะเลจีนใต้กลายเป็นพื้นที่ที่ร้อนระอุขึ้น เมื่อมีการกล่าวอ้างกรรมสิทธิ์ครอบครองน่านน้ำและหมู่เกาะต่างๆ จนเกิดปัญหาพื้นที่ทับซ้อนกันของแต่ละประเทศ ซึ่งต่างก็อ้างอำนาจอธิปไตยในการครอบครอง ทำให้เกิดความขัดแย้งและความไม่ไว้วางใจซึ่งกันและกัน มีการสะสมอาวุธเพื่อชิงความเป็นมหาอำนาจและเคลื่อนย้ายกำลังพลของแต่ละประเทศเพื่อเข้าควบคุมพื้นที่ โดยผู้ร่วมการพิพาทนี้ ได้แก่ จีน ไต้หวัน เวียดนาม มาเลเซีย บรูไน และฟิลิปปินส์ ซึ่งในกรณีการพิพาทครั้งนี้ ประเทศไทยทำหน้าที่เป็นตัวกลางในการเปิดเวทีการเจรจาเช่น ASEAN และ ASEAN+ และไม่ได้มีส่วนร่วมในการอ้างสิทธิ์ ภาพมุมสูงของเกาะเทียมบนแนวปะการังไฟเออรีครอสส์ (Fiery Cross Reef) ในทะเลจีนใต้ ใกล้กับหมู่เกาะสแปรตลี ซึ่งจีนอ้างกรรมสิทธิ์และเข้ามาลงทุนสร้างสิ่งปลูกสร้าง (ภาพจาก Google Earth บันทึกเมื่อวันที่ 1 พ.ย. 2564) พล.ร.อ.จุมพลกล่าวว่าตลอดเวลาที่ผ่านมา ไทยยึดยุทธศาสตร์ความมั่งคงแห่งชาติทางทะเล ที่ว่า “มั่นคง มั่งคั่ง ยั่งยืน มีเกียรติและศักดิ์ศรีในสังคมโลก” เพื่อที่จะมองภาพของข้อพิพาทในทะเลจีนใต้ นอกจากนี้ พล.ร.อ.จุมพลยังชี้ให้เห็นถึงโจทย์ 3 ข้อที่กลั่นได้จากกรณีพิพาทครั้งนี้ โจทย์ข้อแรก คือ การที่นานาประเทศต่างอ้างสิทธิ์ในพื้นที่ของตนเอง ใช้เวทีระหว่างประเทศในการเจรจาและในขณะเดียวกันก็มีการแสดงกำลังเพื่อแสดงอำนาจ โจทย์ข้อที่สอง คือ การผนึกอำนาจของแต่ละประเทศในการควบคุมพื้นที่ทางทะเล และโจทย์ข้อสุดท้าย คือ การจับคู่เจรจาแบบทวิภาคีของประเทศที่มีปัญหาพื้นที่ทับซ้อน ผศ.วิบูลพงศ์ พูนประสิทธิ์ อาจารย์คณะรัฐศาสตร์ มหาวิทยาลัยธรรมศาสตร์ และที่ปรึกษาสมาคมอเมริกาศึกษาในประเทศไทย หนึ่งในผู้บรรยายงานเสวนา กล่าวว่า จุดเริ่มต้นของข้อพิพาทคือการอ้างอำนาจอธิปไตยเหนือพื้นที่ทะเลจีนใต้และหมู่เกาะสแปรตลี-พาราเซล เดิมที ประเทศจีนมองว่ากฎหมายทะเล ฉบับ ค.ศ.1982 เป็นอนุสัญญาที่สร้างขึ้นเพื่อให้ประเทศมหาอำนาจเอาเปรียบประเทศเล็กๆ เนื่องจากกฎหมายฉบับนี้ได้ร่างขึ้นในช่วงที่ประเทศจีนกำลังเกิดการปฏิวัติทางวัฒนธรรมและเผชิญปัญหาความยากจน ดังนั้น ประเทศจีนจึงมองว่าตนเองกำลังถูกเอาเปรียบและถูกลดอำนาจเหนือพื้นที่อาณาเขตทางทะเล ให้เหลือทะเลอาณาเขตเพียง 12 ไมล์ทะเล (อ้างอิงจากกฎหมายทะเล หัวข้อทะเลอาณาเขต) ในขณะที่สภาพภูมิประเทศของจีนเป็นพื้นที่ชายฝั่งและติดทะเลค่อนข้างมาก จีนจึงได้สร้างแผนที่ “เส้นประ 9 เส้น” ที่มีลักษณะเป็นตัวยู ครอบคลุมพื้นที่เกือบร้อยละ 90 ของทะเลจีนใต้ รวมถึงหมู่เกาะสแปรตลี-พาราเซลขึ้นมา และอ้างกรรมสิทธิ์เหนือน่านน้ำ พร้อมทั้งร้องขอให้ประเทศอื่นๆ ทำรายงานการเดินทางผ่านน่านน้ำดังกล่าว ซึ่งการสร้างแผนที่นี้ได้ไปซ้อนทับกับบริเวณทะเลอาณาเขตของประเทศอื่นๆ นอกจากนี้ จีนยังเรียกร้องให้นานาประเทศบริเวณทะเลอาณาเขตทำรายงานที่ขัดต่อกฎหมายทะเลว่าด้วยการให้สิทธิการผ่านโดยสุจริต (Right of Innocent Passage) ซึ่งระบุว่าจะต้องไม่กระทำเรื่องเสื่อมเสียหรือฝ่าฝืนกฎหมาย อีกทั้งจีนยังสร้างเกาะเทียมด้วยการถมปะการัง และตีเส้นรอบเกาะที่จีนอ้างจากกฎหมายทะเล ซึ่งกินพื้นที่จนทำให้ไม่เหลือเขตน่านน้ำสากล วิบูลย์พงศ์กล่าวว่าความขัดแย้งทางพื้นที่นี้ ทำให้เกิดความไม่พอใจในหลายประเทศ รวมไปถึงสหรัฐอเมริกา ที่มองว่าประเทศจีนในตอนนี้ไม่ปฏิบัติตามกฎหมายทะเล จึงได้ออกมาเรียกร้องและปฏิเสธการกล่าวอ้างของจีน พร้อมทั้งเสนอความช่วยเหลือแก่ฟิลิปปินส์ หากถูกรุกราน ผศ.ประพีร์ อภิชาติสกล อาจารย์ประจำภาควิชารัฐศาสตร์ คณะสังคมศาสตร์ มหาวิทยาลัยศรินครินทรวิโรฒ และอุปนายกสมาคมอเมริกาศึกษาในประเทศไทย กล่าวถึงความเชื่อมโยงและผลประโยชน์ของสหรัฐอเมริกาในการปกป้องน่านน้ำทะเลจีนใต้ โดยอ้างอิงคำกล่าวของจีนซึ่งระบุว่า การเข้ามาของสหรัฐอเมริกาในทะเลจีนใต้ ประการแรกนั้นเพื่อการรักษาสถานะและผลประโยชน์ของชาติที่มีกับประเทศอื่นๆ พร้อมกับการยับยั้งการแผ่อำนาจของจีน ประการที่สอง คือ เพื่อรักษาความมั่นคงและเสถียรภาพของทะเลจีนใต้ และประการที่สาม คือ เพื่อปกป้องเศรษฐกิจของสหรัฐอเมริกา อย่างไรก็ตาม การเสวนาในครั้งนี้ไม่ได้กล่าวถึงทางออกที่ชัดเจนในการยุติปัญหาข้อพิพาท เนื่องจากเป็นเรื่องของการแสวงหาผลประโยชน์และยังไม่มีการสิ้นสุด แต่ก็มีการกล่าวถึงการยุติข้อพิพาทอย่างคร่าวๆ คือ การเจรจา ต่อรอง เพื่อการสร้างพื้นที่ร่วมให้ทุกประเทศได้ผลประโยชน์ร่วมกัน เช่น การทำ MOU หรือ การตั้งบรรษัทต่างชาติ เป็นต้น การใช้กำลังเพื่อแก้ไขปัญหาในขณะนี้ไม่นับว่าเป็นทางออกที่ดี ชมวิดีโอการเสวนาฉบับเต็ม วิชญาพร เชาว์ศรีกุล ผู้รายงานชิ้นนี้เป็นนักศึกษาคณะศิลปศาสตร์ ชั้นปีที่ 4 มหาวิทยาลัยอุบลราชธานี ปัจจุบันฝึกงานกับกองบรรณาธิการข่าวประชาไท ข่าวการเมืองต่างประเทศความมั่นคงข่าวการเมืองต่างประเทศความมั่นคงทะเลจีนใต้สหรัฐอเมริกาจีนเสวนากองทัพเรือไต้หวันเวียดนามฟิลิปปินส์มาเลเซียสิงคโปร์สถานทูตสหรัฐอาเซียนเอเชียตะวันออกเฉียงใต้ASEANมหาวิทยาลัยศรีนครินทรวิโรฒประพีร์ อภิชาติสกลจุมพล ลุมพิกานนท์ภูมิ มูลศิลป์วิบูลย์พงศ์ พูนประสิทธิ์เส้นประ 9 เส้นติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/HurSeTpyFW4/95745,2021_11_02
ทนายแกมเบียขอเฟสบุ๊คเลิกอ้าง กม. เพื่อปกปิดข้อมูลฆ่าล้างโรฮิงญาในพม่า,"Submitted on Tue, 2021-11-02 01:43ทนายความแกมเบียขออำนาจศาลสหรัฐฯ เก็บหลักฐานผู้ใช้เฟสบุ๊คในพม่ายุยงปลุกปั่นฆ่าล้างเผ่าพันธุ์ชาวโรฮิงญา พร้อมกล่าวหาว่าเฟสบุ๊ค ""กลบฝังหลักฐานสำคัญ"" หลังไม่ยอมให้ข้อมูลโดยอ้างกฎหมายจัดเก็บข้อมูลของสหรัฐฯ หลังจากที่ก่อนหน้านี้เคยมีการร้องขอข้อมูลจากโซเชียลมีเดียเฟสบุ๊คเรื่องการยุยงปลุกปั่นให้เกิดความรุนแรงต่อชาวโรฮิงญาในพม่า แต่ทางเฟสบุ๊คก็ไม่ให้ความร่วมมือ จึงทำให้ผู้ที่ร้องขอข้อมูลคือกลุ่มทนายความตัวแทนรัฐบาลแกมเบีย ได้กล่าวหาเฟสบุ๊คต่อศาลสหรัฐฯ ในกรุงวอชิงตัน ดีซี ว่าบริษัทโซเชียลมีเดียสัญชาติอเมริกันอย่างเฟสบุ๊คไม่ควรจะได้รับอนุญาตให้ ""กลบฝังหลักฐานสำคัญ"" เกี่ยวกับเรื่องการยุยงฆ่าล้างเผ่าพันธุ์ชาวโรฮิงญา โรฮิงญาเป็นหนึ่งในกลุ่มชาติพันธุ์ในพม่าที่เผชิญกับการกดขี่ข่มเหง การฆ่าล้างเผ่าพันธุ์ และตกเป็นเป้าหมายของวาจาสร้างความเกลียดชังโดยเฉพาะจากกลุ่มพุทธพม่าชาตินิยมจัด กลุ่มทนายความในประเทศแกมเบีย ซึ่งที่ตั้งอยู่ในแอฟริกาตะวันตกพยายามติดตามคดีในเรื่องเกี่ยวกับวาจาสร้างความเกลียดชังนี้ โดยมีการฟ้องร้องผ่านศาลสหรัฐฯ ในชื่อคดี ""Republic of The Gambia v. Facebook Inc., 1:20-mc-00036"" แต่ทางเฟสบุ๊คก็อ้างกฎหมายรัฐบาลกลางสหรัฐฯ ว่าด้วยข้อมูลการสื่อสารที่ถูกจัดเก็บ ที่กำกับเรื่องการเผยแพร่ข้อมูลอิเล็กทรอนิก โดยเฟสบุ๊คอ้างว่ากฎหมายนี้ห้ามไม่ให้มีการเผยแพร่ข้อมูลเหล่านี้ อย่างไรก็ตามกลุ่มทนายความแกมเบียเรียกร้องให้รัฐบาลสหรัฐฯ อย่าเห็นด้วยกับข้ออ้างของเฟสบุค โดยระบุว่า ""ทางสภาคองเกรสไม่ได้ผ่านร่างกฎหมาย SCA เพื่ออนุญาตให้ผู้ใช้งานคอมพิวเตอร์ซ่อนหลักฐานในเรื่องที่แม้แต่ผู้ให้บริการเองก็สรุปว่าบัญชีเหล่านั้นใช้งานไปในทางหลอกลวงและละเมิดกฎการใช้งาน"" การที่รัฐบาลแกมเบียฟ้องเรียกร้องหลักฐานเหล่านี้จากเฟสบุ๊ค ก็เพราะต้องการใช้ข้อมูลเหล่านี้เป็นเอกสารส่วนหนึ่งสำหรับคดีของศาลยุติธรรมระหว่างประเทศในการดำเนินคดีกับพม่าในเรื่องที่พวกเขาก่อเหตุฆ่าล้างเผ่าพันธุ์ชาวโรฮิงญา เมื่อเดือนกันยายนที่ผ่านมา ผู้พิพากษาสหรัฐฯ เซีย ฟารุคี ออกคำสั่งให้เฟสบุ๊คต้องให้ข้อมูลแก่แกมเบียเกี่ยวกับเนื้อหาของบัญชีผู้ใช้งานที่ได้รับการสนับสนุนจากรัฐบาลพม่าในการจุดชนวนความรุนแรงต่อชาวโรฮิงญา ผู้พิพากษายังได้ออกคำสั่งให้เฟสบุ๊คต้องให้ข้อมูลเอกสารที่เกี่ยวข้องจากการสืบสวนภายในของพวกเขาเองในเรื่องบทบาทที่เกี่ยวข้องกับการยุยงปลุกปั่นให้เกิดการฆ่าล้างเผ่าพันธุ์ ซึ่งเฟสบุ๊คอุทธรณ์ต่อคำสั่งเหล่านี้ เรียบเรียงจาก Facebook’s Stance on Myanmar Genocide Records Assailed by Gambia, Bloomberg, 28-10-2021 ข้อมูลเพิ่มเติมจาก https://en.wikipedia.org/wiki/Rohingya_people ข่าวสิทธิมนุษยชนต่างประเทศไอซีทีพม่าฆ่าล้างเผ่าพันธุ์แกมเบียสหรัฐอเมริกาเฮทสปีชเฟสบุ๊คโรฮิงญาศาลยุติธรรมระหว่างประเทศ ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/Bkh1CfZeuMI/95746,2021_11_02
ยาสีฟันในที่สว่าง,"Submitted on Tue, 2021-11-02 08:50ไพร อนาคิน ""112 เป็นกฎหมายที่ใช้สำหรับที่สว่างเท่านั้น"" รู้สึกยังไง คิดยังไงกับประโยคนี้บ้าง คิดว่ามันแปลกไหม? คนเขียนประโยคนั้นจะนึกแวบขึ้นมาไหมว่า นั่นเหมือนเป็น 'คำแก้ตัว' อยู่กลายๆ พูดถึงกฎหมายแบบคนรู้น้อย มันคงไม่ใช่เรื่องความมืดความสว่าง มันเป็นเรื่องของเหตุการณ์ และการพิสูจน์ทราบ ซึ่งขึ้นอยู่กับ หลักฐาน ประจักษ์พยาน หรือพยานแวดล้อม อีกที ถ้าคุณทำ ถึงจะทำในที่มืด แต่ถ้ามีพยานหลักฐาน มันก็ยืนยันสิ่งที่คุณทำได้ ถูกฟ้องได้ ถ้าคุณทำในที่สว่าง พยานก็เยอะ หลักฐานก็แน่นหนาหน่อยเท่านั้น ถูกผิดก็ว่าไปตามฝีมือทนาย ตามวิจารณญาณของศาล แต่ถ้าเราคิดตามประโยค ""112 เป็นกฎหมายที่ใช้สำหรับที่สว่างเท่านั้น"" ปัญหาไม่ได้อยู่ที่ว่าพูดอะไร มันขึ้นอยู่กับว่า ผู้พูดนั้น พูด ที่ไหน มันบอกเราว่า ถ้าพูดสรรเสริญ คุณพูดในที่สว่างอย่างไรก็ได้ แต่ถ้าไม่ คุณก็ต้องมุดดินพูด ต้องไม่พูดดังๆ ในที่แจ้ง คือไม่จำเป็นต้องฟังต้องคิด ว่าสิ่งที่พูดนั้น ถูก หรือ ผิด มีเหตุผลหรือไม่ เพียงแต่อย่ามาพูดอะไรล่อแหลมบนดินให้คนมองเห็นก็แล้วกัน ไม่มีใครมาทำอะไรแน่นอน คิดว่ามันแปลกไหม? พูดถึงที่สว่าง คนที่มีสติสัมปชัญญะมีสามัญสำนึกมาตรฐานทั่วไปคงรู้กันดีอยู่ว่า สิ่งใดบ้างที่เราจะไม่กระทำในที่สว่างหรือสาธารณะ เช่น การกระทำที่อาจผิดทั้งกฎหมายและศีลธรรม เช่น ทำร้ายร่างกาย ค้าอาวุธ ค้าหรือเสพยาเสพติด ค้ามนุษย์ ค้าของเถื่อน ขโมย ยักยอกทรัพย์ อาชญากรหรือผู้ฉ้อฉลจึงเลือกจะไม่ทำในที่สว่าง อะไรอีกล่ะ เดินข้ามพรมแดน, ขับรถฝ่าไฟแดง, ขับรถย้อนศร, กลับรถในที่ห้าม? แม้แต่กิจธุระส่วนตัว หรือกิจกรรมร่วมประเวณีที่ถ้าใครขืนทำในที่สาธารณะ (แม้จะพยายามหลบซ่อนสายตา) คงไม่แคล้วถูกมองว่าอนาจาร หรือ เสียสติ ยังมีเรื่องข้อกำหนดทางศีลธรรมอีกมากที่ไม่ได้กำกับดูแลโดยกฎหมาย ยกตัวอย่างเรื่องความกตัญญู (ฝ่ายที่เห็นด้วยกับมาตรานี้จะหยิบยกมากล่าวอ้าง) ถ้าคุณไม่เลี้ยงดูพ่อแม่ผู้มีพระคุณเราไม่ได้ทำผิดกฎหมาย เพียงแต่ขัดต่อศีลธรรมกฎกติกาทั่วไป คุณจะถูกตำหนิติเตียนจากคนในสังคม ถ้าคุณด่าว่าพ่อแม่ คนจะบอกว่าคุณผิดบาป และคนส่วนใหญ่จะไม่สนใจต้นสายปลายเหตุว่า เหตุใดคุณจึงทำเช่นนั้น กิจกรรมในที่มืดหรือที่สว่างนั้นจะถูกกำกับดูแลโดยกฎหมายให้อยู่ในรูปรอยทางศีลธรรม และการจะยกข้อกำหนดทางศีลธรรมขึ้นเป็นกฎหมายนั้นย่อมแตกต่างกันไปตามแต่ละสังคม ทุกคนคงทราบดีว่า ในโลกนี้ก็ยังมีกฎหมายหรือกฎหมู่มากมายที่เรารู้สึกขัดแย้ง คัดค้าน เช่น การกำหนดเครื่องแต่งกายของผู้หญิง ห้ามเกย์แต่งงาน อาจพูดง่ายๆ ได้ว่าเพราะมันไม่เป็นสากลและไม่เป็นธรรมชาติ และเป็นไปได้ไหมว่า กฎหมายมาตรานี้ก็เป็นเฉกเช่นเดียวกัน ในเมื่อมันขัดกับความรู้สึกของคนจำนวนมากถึงกับสร้างความขัดแย้งมากมาย ถึงเวลาแล้วหรือยังที่เราจำเป็นต้องทบทวนมันอย่างจริงจัง ด้วยคำถามสำคัญ กฏหมายมาตรานี้ถูกต้องและเป็นธรรมแล้วหรือ? หากผู้เขียนประโยค ""112 เป็นกฎหมายที่ใช้สำหรับที่สว่างเท่านั้น"" ไม่ได้ตอบเราตรงๆ เพียงชี้แจงมาว่า ""ทุกอย่างต้องมีการประชาสัมพันธ์ แต่ถึงประชาสัมพันธ์สักแค่ไหน แต่ถ้าไม่ดีจริง คนคงไม่นิยมอย่างต่อเนืองยาวนานขนาดนี้"" เอางี้ ลองหลับตานึกถึงยาสีฟันสักยี่ห้อนึง เอาแบบบคุณภาพกลางๆ ก็ได้ แต่หีบห่อดูสวยงามหน่อย ยาสีฟันนี้พีอาร์ถึง ออกโฆษณาช่วงไพรม์ไทม์ทุกวัน มีแอดลงหนังสือทั้งปี จัดอีเว้นต์ต่อเนื่องยาวนานต่อเนื่องสม่ำเสมอ มีการบังคับใช้ยาสีฟันยี่ห้อนี้ในหลายภาคส่วนเท่าที่รัฐจะควบคุมได้ องค์กรนักบวชรับรองคุณภาพ แถมมีกฎหมายห้ามพูดถึงยาสีฟันยี่ห้อนี้ในแง่ลบ สำคัญคือ ยาสีฟันยี่ห้อนี้มีตั้งแต่ก่อนยุคอินเทอร์เน็ต แต่ก่อน ชาวบ้านอาจไม่ได้คิดว่าจำเป็นต้องใช้ยาสีฟัน แค่คว้ากิ่งข่อยมาขัดๆ ก็ใช้ได้แล้ว แต่เมื่อผ่านการบอกจากทุกช่องทางมายาวนานว่า ยาสีฟันคือสิ่งจำเป็น มันเป็นการปกปักรักษาฟันของเราให้เป็นปึกแผ่นมั่นคง เรามีวันนี้ (วันที่ประชาหน้าใสยิ้มสวย) ได้เพราะยาสีฟันหลอดนั้น แล้วยาสีฟันนี้จะมีจุดบกพร่องอยู่บ้างหรือเปล่าเราจึงไม่อาจทราบได้ เพราะไม่มีทางจะได้ยิน ข้อเสีย ของมันเลยด้วยกฎหมายบังคับ มันจึงหลุดรอดพ้นจากการตั้งคำถาม ดังนั้นเมื่อควบคู่ไปกับการทำประชาสัมพันธ์อย่างแข็งขันอันต่อเนื่องหลายสิบปีในแทบทุกแพลตฟอร์ม มันจึงเป็นไปได้ไหมว่า ""ยาสีฟันยี่ห้อนี้จะได้รับความนิยมถล่มทลายอย่างยาวนาน"" แม้จะดีหรือไม่ก็ตาม หากแต่ถึงวันนี้ทุกอย่างเปลี่ยนไป ผู้ใช้ต้องการทราบรายละเอียดข้อมูลส่วนผสม อยากรู้ว่าผู้ถือหุ้นคือใครบ้างและหากพบว่ามันมีไม่ดี ไม่เหมาะกับตน แพงไป ผู้ใช้ต้องการวิจารณ์ มันก็น่าจะเป็นเรื่องยุติธรรมดี หรือมิใช่ ก็ถ้าคุณเชื่อว่ามันดี เหตุใดจึงต้องบังคับ ก็ถ้าคุณเชื่อว่ามันดี เหตุใดต้องกลัวคำถาม ก็ถ้าคุณเชื่อว่ามันดี เหตุใดจึงปราบปราม ถ้าเชื่อว่าคนเห็นดีงาม เหตุใดจึงกดปุ่มปิดเสียง คุณบอกว่า จะไปเปรียบกับยาสีฟันไม่ได้นะ ไม่รู้สิ ก็นึกว่าคนไทยคุ้นชินกับการฟังนิทานมานมนานแล้ว ทั้งในทีวีหรือจากตำรา โดยทางตรงและหว่านล้อมโดยอ้อม คุณก็ลองฟัง นิทานยาสีฟัน ดูอีกสักเร่ือง จะเป็นไรไป วันนี้ ถึงยาสีฟันจะเปลี่ยนเจ้าของไป แต่หากยังหวังพึ่งเพียงการโฆษณา หากยังเพียรออกกฎบีบบังคับคนซื้อมากขึ้น ยังไม่ยอมรีแบรนดิ้งใหม่ในโลกที่ไม่สามารถปิดกั้นข้อมูลข่าวสารได้โดยสมบูรณ์อีกต่อไป ก็คงต้องคอยต่อไปดูว่า ยาสีฟันนี้จะดีสมอย่างที่เค้าเคยพูด (อยู่ฝ่ายเดียว) จริงหรือเปล่า อีกไม่นานก็คงรู้ หรือ หลายๆ คนก็คงรู้ไปแล้ว แต่คุณรู้ไหมว่า แม้จะมีกฎบังคับในที่สว่างขนาดไหน กลับน่าแปลกที่เรายังได้พบเห็นยังได้ยิน การทวงถาม อยู่เสมอมา ตั้งแต่อดีตกาลไกลโพ้น หลายการเคลื่อนไหวอันเรียกได้ว่าสุดหาญกล้านั้นเป็นมากกว่าเพียงคำพูดด้วยซ้ำ แม้จะถูกปราบปรามครั้งแล้วครั้งเล่า แต่ถึงกระนั้น เสียงก็ไม่เคยเงียบลง คนยังคงยืนเด่นยังคงท้าทาย ยังคงค้นหาช่องทางที่จะเปล่งเสียง ทั้งใต้ดินและบนดินเสมอ หากมันก็เป็นธรรมดาเมื่อไม่อยู่ในที่สว่างคนก็จะได้ยินน้อย อีกทั้งคนถามก็ต้องพูดไปหนีไปหลบซ่อนตัวไป คำถามเหล่านั้นไม่เคยได้รับคำตอบ ใครเลยจะนึกไปถึงว่า วันนึง สิ่งที่อยู่ใต้ดินจะกลับกลายงอกเงยเป็นข้อมูล ถูกอัดยิงขึ้นไปในอวกาศและกระจายตัวไปในแทบทุกอณูของโลก คุณรับรู้ถึง สิ่งที่เกิดขึ้น สัมผัสถึง สายลมที่เปลี่ยนแปลง ได้ไหม เพียงแค่ไม่กี่ปีกับการมาถึงของข้อมูลข่าวสารที่ไม่ถูกจำกัดปิดบัง สิ่งที่ถูกสร้างขึ้นมาเป็นร้อยปีจนแลคล้ายจะสถาพรยั่งยืนนานก็กลับกลายคล้ายผุพังโอนเอนเพียงชั่วข้ามคืน มันบอกเราได้ไหมว่าเหตุผลทั้งหมดที่ให้มานั้นใช้ไม่ได้อีกต่อไป สิ่งที่เราเคยเชื่อนั้นไม่ใช่อีกต่อไป แม้หนึ่งคนจะถูกกลั่นแกล้ง จับกุม ขังลืม แต่อีกคนก็ลุกขึ้นพูดต่อ นั่นกระมัง เสียงสะท้อนจึงไม่เคยแผ่วจาง แม้จะมีมาตราหนาหนักกดทับ เรายังกลับได้ยินเสียงคนถาม แม้ว่าเสียงวิพากษ์คือต้องห้าม เหล่าผู้กล้าไม่ครั่นคร้ามไม่หวั่นเกรง คุณว่าเพราะอะไรกัน คนถึงไม่กลัวเกรง ใช่หรือไม่ว่า คนเหล่านั้นยึดถือบางสิ่งที่ไม่เหมือนกับคุณ ยึดถือสิ่งที่แม้ว่าจะอยู่ในแสงสว่างหรือเงามืด ก็ไม่กลับกลาย เพราะสิ่งนั้นส่องแสงเรืองได้ในตัวเอง ความจริง เสรีภาพ ความเท่าเทียม คุณอาจเห็นเป็นเพียงถ้อยคำ แต่มันส่องแสงอยู่ในใจคนมากมาย ความจริง เสรีภาพ ความเท่าเทียม ที่ไม่จำเป็นต้องทำโฆษณาประชาสัมพันธ์สร้างภาพใดๆ จะว่าไป คงไม่ได้แปลกอะไรที่ได้เห็นประโยคแบบนี้ ก็นี่เดือนตุลา บทความการเมืองวัฒนธรรมสิทธิมนุษยชนไพร อนาคิน.ม.112นักโทษการเมืองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/2SPC34bt2qg/95747,2021_11_02
iLaw : ศาลสั่งจำคุก 'เบนจา' 6 เดือน 'ณัฐชนน' 4 เดือน คดีละเมิดอำนาจศาล,"Submitted on Tue, 2021-11-02 12:07iLaw รายงาน จำคุกณัฐชนน 4 เดือน : แสดงความเห็นต่างจากศาลทำได้แต่ก้าวร้าว-ใช้มวลชนกดดันศาลกระทบความเป็นอิสระของศาล จำคุกเบนจา 6 เดือน : อ่านกลอนใส่ร้ายดูหมิ่นศาล ไม่สำนึกต่อการกระทำ คดีละเมิดอำนาจศาลอาญาปี 2564 อย่างน้อย 13 คดี เบนจาจำคุกสูงสุดตามกฎหมายกำหนด 1 พ.ย. 2564 ศาลอาญานัดอ่านคำสั่งคดีละเมิดอำนาจศาลสองคดี ได้แก่ คดีของเบนจา อะปัญ และคดีของณัฐชนน ไพโรจน์ สองนักกิจกรรมแนวร่วมธรรมศาสตร์และการชุมนุมที่ถูกกล่าวหาว่ากระทำความผิดฐานละเมิดอำนาจศาลด้วยการชุมนุมที่บันไดศาลอาญาในวันที่ 29 เม.ย.ที่ผ่านมา เพื่อเรียกร้องสิทธิในการประกันตัวให้ผู้ต้องหาและจำเลยคดีมาตรา 112 ที่ถูกคุมขังระหว่างพิจารณาคดี โดยศาลนัดอ่านคำสั่งคดีของณัฐชนนในเวลา 9.00 น. ส่วนคดีของเบนจานัดในเวลา 13.30 น. จำคุกณัฐชนน 4 เดือน : แสดงความเห็นต่างจากศาลทำได้แต่ก้าวร้าว-ใช้มวลชนกดดันศาลกระทบความเป็นอิสระของศาล ณัฐชนนเดินทางมาถึงศาลเวลาประมาณ 10.40 น. จากนั้นเวลาประมาณ 11.00 น. ศาลเริ่มอ่านคำสั่ง โดยก่อนอ่านคำสั่งศาลแจ้งว่า ไม่อนุญาตให้บันทึกภาพและเสียงด้วยวิธีใดๆ แต่สามารถจดบันทึกได้ จากนั้นจึงเริ่มอ่านคำสั่งโดยสรุปได้ว่า เมื่อวันที่ 29 เม.ย. 2564 มีกลุ่มประชาชนนัดหมายทำกิจกรรมยื่นจดหมาย ราชอยุติธรรมและอ่านบทกวีตุลาการภิวัฒน์ [บทกวีถึงมหาตุลาการโดยอานนท์ นำภา] โดยผู้ชุมนุมรวมตัวกันบริเวณบันไดทางขึ้นศาลอาญา มีการใช้เครื่องเสียงปราศรัยและตะโกนข้อความต่างๆ อาทิ ปล่อยเพื่อนเรา เวลา 12.30 น. รองผู้กำกับการสน.พหลโยธินอ่านข้อกำหนดกรุงเทพมหานครเรื่องห้ามจัดกิจกรรมรวมตัวที่มีความเสี่ยงต่อการแพร่ระบาดของโควิด 19 และเตือนให้ผู้ชุมนุมอยู่ในความสงบเรียบร้อยแต่ก็ไม่ได้รับความร่วมมือ ต่อมาเวลา 13.00 น. ผู้กำกับการสน.พหลโยธินมาประกาศให้ผู้ชุมนุมใช้สิทธิเสรีภาพภายใต้ขอบเขตของกฎหมาย และให้ผู้ชุมนุมอยู่ในความสงบเรียบร้อย แต่ผู้ชุมนุมก็ไม่เชื่อฟัง ผู้ชุมนุมตะโกนและใช้เครื่องเสียงกล่าวโทษตุลาการ ณัฐชนนผู้ถูกกล่าวหาในคดีนี้ยืนบริเวณบันไดทางขึ้นอาคารศาลอาญา และกล่าวคำปราศรัยผ่านเครื่องขยายเสียงว่า ""ผมขอไม่นับว่าท่านจบที่ธรรมศาสตร์ที่เดียวกับผมเพราะท่านไม่เคยรักประชาชนเหมือนที่มหาลัยสอน คุณมันไร้กระดูกสันหลัง ถ้าคุณไร้กระดูกสันหลังคุณก็ไม่ได้ตั้งตรงเหมือนกับคนทั่วไป"" และตะโกนว่า ""ชนาธิปออกมารับหนังสือ"" หลายครั้ง เป็นการประพฤติตนไม่เรียบร้อยในบริเวณศาล ณัฐชนนผู้ถูกกล่าวหาอ้างว่าที่พูดว่า ""ผมไม่ขอนับว่าท่านจบที่ธรรมศาสตร์ ที่เดียวกับผม..."" หมายความว่า ตัวเองว่า ผู้พิพากษาหลายคนสำเร็จการศึกษาจากมหาวิทยาลัยธรรมศาสตร์ และมหาวิทยาลัยธรรมศาสตร์มีคำขวัญว่าฉันรักธรรมศาสตร์เพราะธรรมศาสตร์สอนให้ฉันรักประชาชน โดยผู้ที่ถูกดำเนินคดีอาญาย่อมต้องมีสิทธิประกันตัวออกมาสู้คดี แต่เมื่อศาลไม่ให้ประกันตัวผู้ต้องหาและจำเลยจึงถือว่าศาลไม่ให้ความเป็นธรรม ส่วนที่พูดว่า ถ้าพวกคุณไร้กระดูกสันหลัง... หมายถึง ไม่มีหลักการ เพราะการให้ไม่สิทธิในการประกันตัวผู้ต้องหาถือเป็นการกระทำที่ขัดต่อหลักการ เห็นว่า ข้อความที่ผู้ถูกกล่าวหาพูดเป็นการแสดงความคิดเห็นเกี่ยวกับสิทธิในการประกันตัว เป็นการแสดงความคิดเห็นต่างจากดุลพินิจศาล ซึ่งเป็นสิ่งที่สามารถทำได้ แต่การที่ผู้ถูกกล่าวหาร่วมการชุมนุมและตะโกนด้วยพฤติการณ์ก้าวร้าว เอะอะ โวยวาย ส่งเสียงโห่ร้อง กล่าวถ้อยคำก้าวร้าว ตะโกน ""ปล่อยเพื่อนเรา"" ไม่ใช่การแสดงความคิดเห็นตามปกติตามระบอบประชาธิปไตย แต่เป็นการใช้มวลชนมากดดันศาล กระทบต่อความเป็นอิสระในการพิจารณาคดีของศาลซึ่งถูกกำหนดไว้ในรัฐธรรมนูญ การกระทำของผู้ถูกกล่าวหาถือเป็นการละเมิดอำนาจศาล พิพากษาจำคุก 4 เดือน หลังอ่านคำสั่งจบเจ้าหน้าที่ราชทัณฑ์ขอใส่กุญแจมือณัฐชนน ระบุว่า เป็นการปฏิบัติตามระเบียบแม้ณัฐชนนบอกว่า ตัวเขาไม่มีเจตนาหลบหนี ต่อมาเจ้าหน้าที่ของศูนย์ทนายความเพื่อสิทธิมนุษยชนยื่นหลักประกันเป็นเงิน 50,000 บาทจากกองทุนราษฎรประสงค์ เพื่อให้เป็นหลักทรัพย์ขอปล่อยตัวชั่วคราวณัฐชนนระหว่างอุทธรณ์คำสั่งศาล ต่อมาศาลมีคำสั่งให้ประกันตัว จำคุกเบนจา 6 เดือน : อ่านกลอนใส่ร้ายดูหมิ่นศาล ไม่สำนึกต่อการกระทำ ส่วนคดีของเบนจา ศาลนัดฟังคำสั่งในเวลา 13.30 น. ที่หน้าห้องพิจารณาคดีมีเจ้าหน้าที่ตำรวจศาลวางกำลังที่หน้าห้องอยู่ตลอดเวลา โดยผู้พิพากษาในคดีนี้ไม่ได้สั่งพิจารณาคดีเป็นการลับ แต่อนุญาตให้เพียงเบนจา, ทนายความและผู้อํานวยการสํานักอํานวยการประจําศาลอาญา ไม่ให้ผู้สังเกตการณ์เข้าไปภายในห้อง อ้างเหตุการแพร่ระบาดของโควิด 19 เวลา 13.40 น. เบนจาถูกเบิกตัวมาที่ห้องพิจารณาคดี เธอทักทายกับผู้มารอให้กำลังใจด้วยสีหน้ายิ้มแย้ม เวลา 14.00 น. ศาลอาญามีคำสั่งลงโทษจำคุกเบนจาในความผิดฐานละเมิดอำนาจศาลเป็นเวลาหกเดือน โดยไม่รอการลงโทษ ทนายความจากศูนย์ทนายความเพื่อสิทธิมนุษยชนที่อยู่ในห้องพิจารณาคดีให้ข้อมูลว่า ศาลมีคำสั่งลงโทษเบนจาในความผิดฐานละเมิดอำนาจศาลด้วยอัตราโทษสูงสุดตามที่กฎหมายกำหนดไว้ พร้อมให้เหตุผลโดยสรุปได้ว่า ข้อเท็จจริงในคดีเป็นที่ยุติว่าผู้ถูกกล่าวหามีพฤติการณ์ส่งเสียงดัง ก่อความไม่สงบเรียบร้อย ทั้งเนื้อหาของกลอนที่ผู้ถูกกล่าวหาก็มีลักษณะเป็นการประณาม ใส่ร้ายดูหมิ่นตุลาการ ทั้งคำให้การของผู้ถูกกล่าวหาก็ไม่ลักษณะไม่สำนึกในการกระทำ ไม่มีเหตุบรรเทาโทษ หลังเดินออกจากห้องพิจารณาคดี เมื่อเบนจาเดินมาเห็นทนายความ เอฟ-ชลทิศ โชติสวัสดิ์ จากแนวร่วมธรรมศาสตร์และการชุมนุมและวาดดาว ชุมาพร แต่งเกลี้ยงจากเฟมินิสต์ปลดแอก เบนจาก็ร้องไห้ออกมา วาดดาวเดินเข้าไปปลอบ ""เมื่อไหร่มันจะจบ"" คือหนึ่งในคำที่เบนจาพูดออกมาพร้อมตัดพ้อและตั้งคำถามว่า เหตุใดผู้ที่ทำรัฐประหารยึดอำนาจจึงไม่ถูกดำเนินคดีแบบนี้ เบนจาร้องไห้อยู่ครู่หนึ่ง เมื่อเธอสงบลงก็พูดว่า ขาเป็นของเธอและเป็นสิทธิของเธอที่จะเดินหรือไม่เดิน อย่างไรเสียเจ้าหน้าที่ก็มีอำนาจเหนือร่างกายของเธออยู่แล้วจะควบคุมตัวอย่างไรก็ทำ ระหว่างนั้นเมื่อมีเจ้าหน้าที่คนหนึ่งทำท่ายกโทรศัพท์ขึ้นมาถ่าย เบนจาก็ตอบว่า ถ่ายไปส่งนายพี่เถอะ พร้อมพูดว่า พี่จะลากหนูก็ลากไปเถอะ หนูจะไม่เดิน จะยืนตรงนี้ หนูก็ไม่ได้ทำร้ายใคร ถ้าพี่จะลากหนูก็ลากไปจะไม่ขัดขืน จากนั้นเบนจาก็นอนคว่ำราบลงไปกับพื้นครู่หนึ่งก่อนจะลุกขึ้นมานั่งขัดสมาธิบนพื้น ท้ายที่สุดเจ้าหน้าที่จึงนำรถเข็นผู้ป่วยขึ้นมา เจ้าหน้าที่หญิงสองคนใช้เวลาอยู่ครู่หนึ่งจึงสามารถนำเบนจาขึ้นมานั่งบนรถเข็นได้ก่อนจะค่อยๆพาเธอไปที่ทางขึ้นลงของผู้ถูกควบคุมตัว ก่อนจะเข้าไปที่ส่วนควบคุม เบนจาพูดด้วยเสียงที่ดังระดับหนึ่งว่า ""ศักดินาจงพินาศ ประชาราษฎรจงเจริญ"" คดีละเมิดอำนาจศาลอาญาปี 2564 อย่างน้อย 13 คดี เบนจาจำคุกสูงสุดตามกฎหมายกำหนด สำหรับการดำเนินคดีนักกิจกรรมและประชาชนจากการกระทำความผิดฐานละเมิดอำนาจศาลที่มีมูลเหตุจากการชุมนุมที่ศาลอาญาเมื่อวันที่ 29 เม.ย.2564 มีทั้งสิ้นหกคดี ได้แก่คดีของเบนจาและณัฐชนน ซึ่งศาลนัดฟังคำสั่งในวันนี้ นอกจากนั้นก็มีคดีของภัทรพงศ์ น้อยผาง นักศึกษามหาวิทยาลัยธรรมศาสตร์ซึ่งศาลไต่สวนเสร็จแล้วและนัดฟังคำสั่งวันที่ 23 ธ.ค. 2564 อีกสามคดีมีคำสั่งแล้วคือ ไบรท์-ชินวัตร จันทร์กระจ่าง ศาลมีคำสั่งจำคุก 4 เดือนไม่รอลงอาญาเพราะผู้ถูกกล่าวหามีพฤติการณ์ใส่ความอย่างไม่เป็นความจริงเพื่อให้ผู้พิพากษาปฏิบัติตามความต้องการของตน ขณะที่คดีของเอฐ์เรียฐ์ ฟอฟิและกระเดื่อง-พิสิฏฐ์กุล ควรแถลง ศาลมีคำสั่งว่าทั้งสองมีความผิดฐานละเมิดอำนาจศาล แต่ให้รอการกำหนดโทษไว้สองปี เพราะเป็นเพียงผู้มาให้กำลังใจและไม่ได้มีบทบาทสำคัญในการเตรียมการหรือวางแผนการชุมนุม ข่าวการเมืองสิทธิมนุษยชนเบนจา อะปัญiLawณัฐชนน ไพโรจน์ละเมิดอำนาจศาลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/k7hkJbxUAeg/95748,2021_11_02
นักกิจกรรมรณรงค์ให้ชาวฮ่องกงหย่อนบัตรเปล่าในการเลือกตั้ง สนช. เพื่อต่อต้านการครอบงำจากจีน,"Submitted on Tue, 2021-11-02 15:19หน่วยงานต่อต้านคอรัปชั่นของฮ่องกงขู่ดำเนินคดีนักกิจกรรมที่อพยพอยู่นอกประเทศเพื่อไม่ให้พวกเขารณรงค์ให้คนลงคะแนนโหวตด้วยกระดาษเปล่าในการเลือกตั้งสมาชิกสภานิติบัญญัติเนื่องจากมีการเล่นงานฝ่ายสนับสนุนประชาธิปไตย จนถูกมองว่าการเลือกตั้งครั้งนี้ไม่เป็นธรรม แต่เท็ด ฮุย นักกิจกรรมที่อพยพออกจากฮ่องกงยืนยันจะรณรงค์ต่อไปโดยไม่หวั่นคำขู่ของ กกต.ฮ่องกง ภาพจากวิกิพีเดีย เท็ด ฮุย เป็นทั้งนักกิจกรรมและอดีตนักการเมืองฝ่ายประชาธิปไตยที่ใช้วลี ""เป็นเหมือนดั่งน้ำ"" เวลาพูดถึงยุทธศาสตร์การประท้วงของฮ่องกงปี 2562 เขาโพสต์ในเฟซบุ๊กเรียกร้องให้ชาวฮ่องกงส่งบัตรเปล่าหรือทำบัตรเสียในการเลือกตั้งสภานิติบัญญัติที่จะเกิดขึ้นในเดือนธันวาคมที่จะถึงนี้ เพื่อเป็นการประท้วงที่จีนแผ่นดินใหญ่ใช้อำนาจเข้ามาแก้ไขระบบการเลือกตั้งแบบที่พวกเขามองว่าไม่เป็นธรรม รวมถึงประท้วงการที่จีนประกาศใช้กฎหมายความมั่นคงฉบับใหม่ในการลิดรอนเสรีภาพของประชาชนชาวฮ่องกง จีนออกกฎหมายใหม่มาแก้ไขระบบการเลือกตั้งเมื่อเดือนมีนาคม2564 ให้ผู้ที่จะลงสมัครรับเลือกตั้งในฮ่องกงต้องเป็นคนที่รัฐบาลจีนเห็นว่าเป็น ""ผู้รักชาติ"" เท่านั้น เพื่อตัดสิทธิ์ในการลงสมัครรับเลือกตั้งของนักการเมืองฝ่ายประชาธิปไตยในฮ่องกงจนมีจำนวนลดลงและยังเป็นการใช้อำนาจควบคุมการเลือกตั้งมากขึ้นด้วย เท็ด ฮุยที่ตอนนี้อพยพไปอยู่ในออสเตรเลียระบุว่า การที่จีนออกกฎหมายความมั่นคงฉบับใหม่มาบังคับใช้กับฮ่องกงนั้นเป็น ""การปิดกั้นปราบปรามภาคประชาสังคมอย่างบ้าคลั่ง"" โดยกฎหมายดังกล่าวทำให้ชาวฮ่องกงชุมนุมประท้วงไม่ได้ ไม่สามารถจัดตั้งสมาคมและดำเนินกิจการองค์กรใดๆ ได้ ทำให้ในช่วง 2 ปีที่ผ่านมาชาวฮ่องกงมักจะตั้งคำถามว่าแล้วพวกเขาจะทำอะไรได้อีก ""คำตอบของผมก็คือ ทำอะไรก็ได้ที่คุณสามารถทำได้เพื่อต่อต้าน"" ฮุยระบุในโพสต์ ฮุยมีเป้าหมายในรณรงค์ให้ประชาชนฮ่องกงต่อต้านการเลือกตั้งด้วยการโหวตกระดาษเปล่าหรือทำบัตรเสียเพื่อให้การเลือกตั้งที่ไม่เป็นธรรมครั้งนี้ในฮ่องกงมีบัตรเปล่ามากที่สุดเป็นประวัติศาสตร์และมากกว่าบัตรที่ไม่ใช่บัตรเสีย ฮุยระบุว่าจากสภาพความเป็นจริงที่ชาวฮ่องกงต้องเผชิญกับทางเลือกที่จำกัดมากในการขับเคลื่อนทางการเมือง ทำให้การเลือกตั้งที่จะมีขึ้นนี้ไม่ใช่ใครจะเป็นผู้ได้รับเลือกตั้งหรือจะได้ที่นั่งเท่าใดในสภา แต่พวกเขาจะไม่กาให้ใครเลยเพื่อแสดงออกถึงการต่อต้านทรราชและความต้องการเสรีภาพ หลังจากที่ฮุยโพสต์ในเรื่องนี้ คณะกรรมการอิสระต่อต้านการคอร์รัปชัน (ICAC) ของฮ่องกงได้ออกประกาศเตือนว่าการรณรงค์ของฮุยเป็นการละเมิดกฎหมายการเลือกตั้งของฮ่องกง และอ้างว่าสามารถบังคับใช้กฎหมายเพื่อดำเนินคดีได้ทั้งในฮ่องกงและนอกฮ่องกงด้วย ICAC ระบุอีกว่าพวกเขาส่งคำร้องให้บริษัทโซเชียลมีเดียและเว็บไซต์ที่เกี่ยวข้องนำเนื้อหาที่ฝ่าฝืนกฎหมายออก อย่างไรก็ตามฮุยยังคงยืนยันว่าเขาจะเรียกร้องให้เรื่องนี้ต่อไป ฮุยทวีตข้อความในทวิตเตอร์ของเขาว่า ""ผมได้โพสต์เฟซบุ๊กรณรงค์ให้ส่งบัตรเปล่าหรือทำบัตรเสียในการเลือกตั้งเพื่อต่อต้านพรรคคอมมิวนิสต์จีนที่ชักใยระบบการเลือกตั้งสภาฮ่องกง ทางการฮ่องกงอ้างว่าเรื่องที่ผมโพสต์ผิดกฎหมายและเรียกร้องให้เฟซบุ๊กลบโพสต์ของผม คุณคิดว่าผลจะออกมาเป็นอย่างไร"" ทั้งนี้เมื่อวันที่ 1 พ.ย. ที่ผ่านมาโพสต์ของฮุยยังคงปรากฏอยู่ในเฟซบุ๊ก ทางการจีนพยายามแผ่ขยายอิทธิพลครอบงำฮ่องกงทั้งด้วยการใช้กฎหมายปราบปรามฝ่ายประชาธิปไตย ซึ่งฮุยก็เป็นหนึ่งในผู้ที่ถูกดำเนินคดีจากการเข้าร่วมการประท้วงในปี 2562 ทำให้เขาต้องออกจากฮ่องกงไปอยู่ที่ออสเตรเลีย อีกทั้งทางการจีนยังใช้อำนาจแทรกแซงแก้ไขระบบการเลือกตั้งในฮ่องกงด้วยวิธีการต่างๆ เช่น การตั้งคนที่มีสายสัมพันธ์กับทางการจีนเข้ามามีตำแหน่งในคณะกรรมการการเลือกตั้งชุดใหม่ ขจัดนักการเมืองฝ่ายประชาธิปไตยด้วยการตัดสิทธิการลงสมัครรับเลือกตั้งและให้ตำรวจมีอำนาจในการช่วยตรวจสอบผู้ลงสมัครรับเลือกตั้ง และตัดจำนวนที่นั่งในสภาออก นอกจากนี้ทางการจีนยังทำการปรับเปลี่ยนเขตการเลือกตั้งใหม่ที่ผู้เชี่ยวชาญในฮ่องกงบอกว่า ""ดูแปลกๆ"" ทำการริบอำนาจของสภาเขตในฮ่องกงโดยที่ฝ่ายสนับสนุนจีนอ้างว่าสภาเขต ""มีความเป็นการเมืองมากเกินไป"" และยังแก้กฎหมายให้การส่งเสริมลงคะแนนแบบไม่กาเลือกใครเลยเป็น ""การชักใยและการก่อกวนการเลือกตั้ง"" เรียบเรียงจาก Self-exiled activist stands by appeal for Hongkongers to cast protest votes as authorities warn election laws apply globally, Hong Kong Free Press, 01-11-2021 Explainer: 7 ways Beijing reduced democratic representation in Hong Kong’s elections, Hong Kong Free Press, 28-05-2021 ข่าวการเมืองต่างประเทศการเลือกตั้งการเลือกตั้งสภานิติบัญญัติฮ่องกง 2564การทำบัตรเสียการไม่กาลงคะแนนBlank Voteการโหวตประท้วงเท็ด ฮุยกฎหมายความมั่นคงฮ่องกง 2563คณะกรรมการอิสระต่อต้านการคอร์รัปชันฮ่องกงฮ่องกง จีนติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/Dx5o7iNhVH8/95749,2021_11_02
กราฟิกดีไซเนอร์โดนแจ้งม.112 ซ้ำอีกเหตุโพสต์ถึงพิมรี่พายขึ้นดอย,"Submitted on Tue, 2021-11-02 17:19ศูนย์ทนายความเพื่อสิทธิมนุษยชนรายงานว่า “บีม” กราฟิกดีไซเนอร์ถูก ตำรวจระยองแจ้งข้อหาม.112 จากโพสต์ข้อความ ““พิมรี่พายขึ้นดอยครั้งเดียวเด็กมีไฟฟ้าใช้ แต่บางคนขึ้นดอยมา 70 ปี…” หลังเคยถูก ปอท.แจ้งไปแล้ว แต่รอบนี้เขาถูกแจ้งเพิ่มอีก 7 ข้อความ ภาพจากคลิปของพิมรี่พาย 2 พ.ย.2564 ศูนย์ทนายความเพื่อสิทธิมนุษยชนรายงานว่าหลังจากตำรวจภูธรแกลง จ.ระยอง ออกหมายเรียกอรรฆพล (สงวนนามสกุล) หรือ “บีม” กราฟิกดีไซเนอร์อิสระ วัย 25 ปีเข้ารับทราบข้อกล่าวหาหมิ่นประมาทกษัตริย์ตามประมวลกฎหมายอาญามาตรา 112 และพ.ร.บ.คอมพิวเตอร์ มาตรา14(3) พ.ศ.2560 สืบเนื่องจากถนอมศักดิ์ บุญภักดี อาจารย์มหาวิทยาลัยบูรพาเข้าแจ้งความดำเนินคดีบีมจากโพสต์เฟซบุ๊ก 8 ข้อความ เมื่อวันที่ 29 ต.ค.2564 บีมได้เดินทางจากกรุงเทพฯ ไปพบพนักงานสอบสวนตามหมายเรียก พนักงานสอบสวนได้แจ้งข้อกล่าวหาตามที่กล่าวไปข้างต้นโดยบรรยายพฤติการณ์ว่าเมื่อวันที่ 8 ม.ค.2564 ถนอมศักดิ์ผู้แจ้งความดำเนินคดีได้เห็นข้อความของผู้ใช้เฟซบุ๊กรายหนึ่งที่เขาเชื่อว่าเป็นของอรรฆพลโพสต์ข้อความลักษณะหมิ่นประมาท ดูหมิ่น หรืออาฆาดมาดร้ายพระมหากษัตริย์ ซึ่งมีทั้งหมด 8 ข้อความและมีคนกดไลค์เป็นจำนวนมาก โดยศูนย์ทนายฯ ได้ยกตัวอย่างมา 3 ข้อความได้แก่ เมื่อวันที่ 1 ธ.ค. 63 เวลา 10.42 น. ลงข้อความว่า “สลิ่มบอก ถ้านักเรียนอยากใส่แบรนด์เนม ก็ใส่ Sirivannavari Bangkok สิ // สรุปเด็กกลับไปใส่ชุดนักเรียน” เมื่อวันที่ 1 ธ.ค. 63 เวลา 19.12 น. ลงข้อความว่า “ทำไมเด็กจะใส่ไปรเวทไปโรงเรียนไม่ได้อ่ะ ทีพ่อมึงยังใส่สูทไปเดินป่าได้เลย” เมื่อวันที่ 8 ม.ค. 64 เวลาประมาณ 12.00 น. ลงข้อความว่า “พิมรี่พายขึ้นดอยครั้งเดียวเด็กมีไฟฟ้าใช้ แต่บางคนขึ้นดอยมา 70 ปี…//ไม่พูดดีกว่า” ละมีการตอบกลับในข้อความตนเองว่า “สงสัยจะมองไม่เห็น มีตาเดียว” อรรฆพลให้การปฏิเสธทุกข้อกล่าวหา หลังจากพนักงานสอบสวนแจ้งข้อกล่าวหาเสร็จจึงปล่อยตัวอรรฆพลกลับโดยไม่ได้มีการควบคุมตัวและจะประสานนัดส่งตัวพร้อมสำนวนคดีให้อัยการต่อไป ศูนย์ทนายความฯ รายงานด้วยว่าคดีนี้พนักงานสอบสวน สภ.แกลงเคยเรียกอรรฆพลไปเป็นพยานมาก่อนแล้วเมื่อวันที่ 26 มี.ค.2564 นอกจากนั้นข้อความ “พิมรี่พายขึ้นดอยครั้งเดียวเด็กมีไฟฟ้าใช้ แต่บางคนขึ้นดอยมา 70 ปี…//ไม่พูดดีกว่า” เคยทำให้อรรฆพลถูกแน่งน้อย อัศวกิตติกร ประธานศูนย์ช่วยเหลือด้านกฎหมายผู้ถูกล่วงละเมิด bully ทางสังคมออนไลน์ หรือ “ศชอ.” แจ้งความดำเนินคดีที่กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) มาก่อนแล้ว โดยคดีนี้อรรฆพลเพิ่งเข้ารับทราบข้อกล่าวหาไปเมื่อ 31 ส.ค.ที่ผ่านมา อรรฆพลเปิดเผยกับศูนย์ทนายฯ ว่าการมารับทราบข้อกล่าวหาครั้งนี้ทำให้เขาต้องหยุดทำงานไป 1 วันและยังต้องเสียค่าเดินทางไปถึง 1,700 บาท แต่ก็ยังได้รับความช่วยเหลือค่าใช้จ่ายจากกองทุนดาตอร์ปิโด ทั้งนี้อรรฆพลระบุว่าจากการถูกดำเนินคดีถึง 2 ครั้งทำให้เขาระวังมากขึ้นในการใช้สื่อสังคมออนไลน์แต่เขายังคงวิพากษ์วิจารณ์การเมืองและสถาบันกษัตริย์ต่อไป และเขาเห็นว่าการถูกดำเนินคดีเกิดจากการตีความไปเองของผู้กล่าวหาทั้งที่ไม่มีข้อความไหนระบุถึงกษัตริย์อย่างตรงตัว ศูนย์ทนายฯ ยังอัพเดตสถิติผู้ที่ถูกดำเนินคดีด้วยมาตรา 112 ตั้งแต่วันที่ 24 พ.ย. 2563 มีถึง154 คน ใน 159 คดี โดยในจำนวนนี้มี 78 คดีแล้วที่มี “ประชาชน” เป็นผู้แจ้งความดำเนินคดี ข่าวการเมืองสิทธิมนุษยชนถนอม บุญภักดีมาตรา112ระยองสภ.แกลงอรรฆพลแน่งน้อย อัศวกิตติกรศูนย์ช่วยเหลือด้านกฎหมายผู้ถูกล่วงละเมิด bully ทางสังคมออนไลน์ (ศชอ.)ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/PI0_4TaKjwc/95751,2021_11_02
แจ้งความถูกตำรวจซ้อมหลังเหตุรำลึก 'วาฤทธิ์ สมน้อย' ที่ สน.ดินแดง [คลิป],"Submitted on Tue, 2021-11-02 17:09 เมื่อวันที่ 1 พ.ย. 64 อรรถสิทธิ์ นุสสะ พร้อมด้วยทนาย และปิยรัฐ จงเทพ (โตโต้ We Volunteer) เข้าแจ้งความที่สถานีตำรวจดินแดง หลังจากอรรถสิทธิ์ถูกเจ้าหน้าที่ตำรวจทำร้ายร่างกายและคาดว่ามีการซ้อมทรมานในห้องสืบสวนเมื่อวันที่ 29 ตุลาคมที่ผ่านมา ซึ่งอรรถสิทธิ์เป็นหนึ่งในผู้ที่เข้าร่วมกิจกรรมไว้อาลัย “วาฤทธิ์ สมน้อย” เยาวชนอายุ 15 ปี ที่ถูกยิงเสียชีวิตหน้า สน. ดินแดงก่อนหน้านี้ ""ผมไม่ต้องการให้เกิดกรณี 'ผู้กำกับโจ้' ขึ้นมาอีก โดยเฉพาะกับผู้ชุมนุมหรือประชาชนที่เขาไม่มีปากมีเสียง"" ปิยรัฐ จงเทพ แกนนำ WeVo กล่าว กมธ.กฎหมาย ยันให้ความเป็นธรรมทุกฝ่าย หลัง 'วีโว่' ร้อง จนท.ซ้อมผู้ถูกจับกุม29ตุลา, 1 พ.ย. 64 วีโว่ จ่อร้อง กมธ.กฎหมายฯ ปมผู้ถูกจับ #ม็อบ29ตุลา หน้า สน.ดินแดง ถูก จนท.ทำร้าย, 1 พ.ย. 64 ข่าวการเมืองสิทธิมนุษยชนมัลติมีเดียปิยรัฐ จงเทพสน.ดินแดงวาฤทธิ์ สมน้อยซ้อมทรมานร้องเรียนบุรภัทร จันทร์ประทัดติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/NZn8cULxRyo/95750,2021_11_02
"สปสช.แจ้งอัตราเหมาจ่ายดูแลผู้ป่วยโควิดในระบบการดูแลที่บ้านหรือที่ชุมชนวันละ 1,000 บ.","Submitted on Tue, 2021-11-02 18:19สปสช.แจ้งหลักการจ่ายชดเชยค่าบริการดูแลผู้ป่วยโควิดสิทธิ สปสช.หรือสิทธิบัตรทอง ในระบบการดูแลที่บ้านหรือที่ชุมชน (HI-CI) เหมาจ่ายผ่านหน่วยบริการ รายละ 1,000 บาทต่อวัน แยกเป็นค่าติดตามอาการ 600 บาท ค่าอาหาร 3 มื้อ 400 บาท ย้ำหาก อปท.ให้การสนับสนุนค่าอาหารแล้ว ไม่มีการจ่ายซ้ำซ้อน และเป็นการจ่ายให้สถานพยาบาลหรือหน่วยบริการเท่านั้น ไม่ได้จ่ายให้ผู้ป่วยโควิดโดยตรง 2 พ.ย.2564 เมื่อวันที่ 1 พ.ย.ที่ผ่านมา สปสช. รายงานว่า นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) เปิดเผยถึงรายละเอียดการจ่ายค่าชดเชยให้กับบริการดูแลผู้ติดเชื้อโควิด-19 สิทธิ สปสช.หรือสิทธิบัตรทอง ในระบบการดูแลที่บ้าน (Home Isolation: HI) และในชุมชน (Community Isolation: CI) ซึ่ง สปสช. จะเหมาจ่ายให้กับหน่วยบริการที่ให้การดูแลในอัตราวันละ 1,000 บาท รวมระยะเวลาไม่เกิน 14 วัน สำหรับเงินจำนวน 1,000 บาทดังกล่าว จะเป็นการเหมาจ่ายที่รวมค่าบริการดูแล ติดตาม สอบถามอาการผู้ป่วย และค่าอาหาร 3 มื้อของผู้ป่วย อย่างไรก็ตามหากกรณีที่หน่วยบริการดังกล่าวไม่สามารถจัดหาอาหารให้ได้ ทาง สปสช.ก็จะจ่ายชดเชยให้เฉพาะในส่วนของค่าบริการดูแลผู้ป่วย เป็นจำนวน 600 บาทแทน ""ตามหลักแล้วเราอยากให้หน่วยบริการเป็นผู้จัดอาหารให้กับคนไข้ แต่หากทำไม่ได้ ถ้าใน กทม. เราก็จะให้ผู้ป่วยสั่งอาหารผ่านบริการฟู้ดเดลิเวอรี่ที่มีการประสานไว้แทน แต่หากเป็นในต่างจังหวัด สถานพยาบาลอาจใช้วิธีประสานกับร้านอาหารภายนอก หรือประสานกับชุมชนเพื่อให้ดูแลจัดอาหารส่งให้กับคนไข้ โดยใช้เงิน 400 บาทที่เหลือไปจ่ายให้แทน ซึ่งขอให้เป็นการจัดอาหารรวม 3 มื้อที่มีคุณภาพเหมาะสม ทานแล้วอิ่ม มีคุณค่าทางสารอาหารครบ"" นพ.จเด็จ กล่าว ในส่วนของการเบิกจ่าย ทาง สปสช.จะจ่ายให้กับหน่วยบริการตามหลักเกณฑ์ วิธีการที่กำหนด โดยมีรอบการจ่ายในทุกสัปดาห์ หลังจากที่หน่วยบริการขอ Authen หรือยืนยันการให้บริการแก่ผู้ป่วย แต่จะไม่มีการจ่ายตรงไปที่ร้านอาหารที่ให้บริการแต่อย่างใด ซึ่งในส่วนนี้จะให้หน่วยบริการเป็นผู้บริหารจัดการเบิกจ่ายให้กับร้านอาหารหรือชุมชน ตามระเบียบหลักเกณฑ์ของหน่วยบริการแต่ละแห่งเอง เลขาธิการ สปสช. กล่าวต่อว่า สปสช.จะมีการออดิทเพื่อตรวจสอบการเบิกจ่าย โดยโทรติดตามสอบถามผู้ป่วยว่าได้รับบริการจริงหรือไม่ ดังนั้นจึงอยากให้หน่วยบริการเก็บเอกสารหลักฐานการให้บริการ ซึ่งอย่างน้อยควรมีสัญญาจ้างกับร้านอาหารเอาไว้ด้วย เช่นเดียวกับในส่วนของร้านอาหาร ที่ควรมีการเก็บข้อมูลการให้บริการผู้ป่วยเพื่อเป็นประโยชน์ในการติดตามตรวจสอบด้วยเช่นกัน ""การออดิทจะมีผลกับการจ่ายชดเชย อย่างขณะนี้เรามีการจ่ายแบบเหมาจ่ายให้หน่วยบริการ หลังจากที่หน่วยบริการขอ Authen ยืนยันการให้บริการแก่ผู้ป่วย เพื่อใช้ในการดูแลคนไข้ HI-CI รายละ 3,000 บาท ซึ่งหากกรณีที่ติดต่อคนไข้ไม่ได้ก็อาจไม่ได้จ่ายเหมาจ่ายให้ แต่ให้หน่วยบริการเบิกจ่ายผ่านระบบ E-Claim โดยส่งข้อมูลเอกสารหลักฐานเข้ามาภายหลัง แล้วเราก็จะจ่ายชดเชยให้อีกครั้งหนึ่งเมื่อมีการบันทึกข้อมูลเข้ามา"" นพ.จเด็จ กล่าว นพ.จเด็จ กล่าวอีกว่า ในขณะเดียวกันหากเป็นกรณีของ HI-CI บางแห่งที่มีองค์กรปกครองส่วนท้องถิ่น (อปท.) เป็นผู้ให้การดูแล และใช้งบประมาณของ อปท.ในการจัดหาอาหารให้กับผู้ป่วย ซึ่งถือว่าเป็นการใช้งบของรัฐแล้ว ทาง สปสช.ก็จะไม่จ่ายซ้ำซ้อนอีก โดยในกรณีนี้จะจ่ายชดเชยให้กับหน่วยบริการที่ให้การดูแลผู้ป่วย เฉพาะในส่วนของการเหมาจ่ายค่าบริการดูแลวันละ 600 บาท และค่าใช้จ่ายอื่นๆ ที่เกี่ยวข้องแทน ทั้งนี้ หากสถานพยาบาลหรือหน่วยบริการใดมีข้อสงสัยต้องการสอบถามเพิ่มเติม ทาง สปสช. ได้มี Provider Center ที่จะมีเจ้าหน้าที่คอยให้บริการรับข้อมูลเพื่อสอบถามปัญหาเกี่ยวกับการเบิกจ่ายค่าบริการ โดยสามารถติดต่อผ่านเบอร์โทรศัพท์ 02-554-0505 ในช่วงระยะเวลา 8.30-16.30 น. (วันและเวลาราชการ) หรือติดต่อผ่านสายด่วน สปสช. 1330 ได้ตลอด 24 ชั่วโมง ข่าวคุณภาพชีวิตสปสช.โควิดบัตรทองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/BrM8mwL0OZM/95752,2021_11_02
ราชทัณฑ์ยืนยัน ‘ปีก’ และ ‘ไดโน่’ กลุ่มทะลุฟ้า ติดโควิดจริงแต่เอกซเรย์ปอดแล้วยังปกติ,"Submitted on Tue, 2021-11-02 19:09ราชทัณฑ์ยืนยัน ‘ปีก วชิรวิชญ์’ และ ‘ไดโน่ นวพล’ กลุ่มทะลุฟ้า ติดโควิดจริงทั้งคู่แต่เอกซเรย์ปอดแล้วยังปกติ ส่วนทนายอานนท์, เพนกวิน, ไมค์ และไผ่ ยังไม่มีมีอาการเจ็บป่วย 2 พ.ย.2564 หลังจากเมื่อวานนี้(1 พ.ย.64) เพจทะลุฟ้าเปิดเผยว่าในนัดพิจารณาคดีชุมนุมของคณะราษฎรอีสาน เพื่อรอการชุมนุมใหญ่ที่อนุสาวรีย์ประชาธิปไตย เมื่อวันที่ 13 ต.ค. 2563แต่ วชิรวิชญ์ ลิมป์ธนวงศ์ หรือปีก ทะลุฟ้า, นวพล ต้นงาม หรือไดโน่, ปวริศ แย้มยิ่ง หรือเปา และทรงพล สนธิรักษ์ หรือยาใจ ไม่ถูกเบิกตัวมาศาลเนื่องจากทางราชทัณฑ์ระบุว่าวชิรวิชญ์และนวพลติดโควิดในเรือนจำ ส่วนปวริศและทรงพลเป็นกลุ่มเสี่ยงสูงอยู่ในแดนกัก วันนี้ทางด้านธวัชชัย ชัยวัฒน์ รองอธิบดีกรมราชทัณฑ์ และโฆษก กรมราชทัณฑ์ระบุว่าทั้ง 2 คนติดโควิด-19 จริงและถูกส่งตัวไปรักษาที่โรงพยาบาลราชทัณฑ์ และในวันนี้แพทย์ได้เข้าตรวจร่างกายของทั้ง 2 คน พบว่า วชิรวิชญ์ ยังรู้สึกตัวดี นอนหลับได้ ทานอาหารได้ ไม่มีไข้ ไม่ไอ ลิ้นรับรสได้ จมูกได้กลิ่น ผลการเอกซเรย์ปอดเมื่อวันที่ 31 ต.ค.เป็นปกติ ส่วนนวพลมีอาการเจ็บคอเล็กน้อยช่วยเหลือตัวเองได้ อาการอื่นๆ เหมือนวชิรวิชญ์ ผลการเอกซเรย์ปอดเมื่อวันที่ 1พ.ย.เป็นปกติ ทั้งสองคนยังมีสัญญาณชีพและค่าออกซิเจนปกติ ทั้งนี้วชิรวิชญ์ , นวพล และปวริศ ถูกขังอยู่ในเรือนจำพิเศษกรุงเทพมาตั้งแต่วันที่ 20 ก.ย.ที่ผ่านมารวมแล้ว 32 วัน ส่วนทรงพลถูกขังอยู่ในเรือนจำพิเศษกรุงเทพเช่นเดียวกันตั้งแต่วันที่ 20 ต.ค.ที่ผ่านมารวมแล้ว 14 วัน นอกจากนั้นในข่าวของกรมราชทัณฑ์ได้ระบุถึงสุขภาพของแกนนำผู้ชุมนุม 4 คน คือ พริษฐ์ ชิวารักษ์ หรือเพนกวิน ภาณุพงศ์ จาดนอก หรือไมค์ ระยอง, จตุภัทร์ บุญภัทรรักษา หรือไผ่ ดาวดิน และอานนท์ นำภา ที่ขณะนี้ก็ยังอยู่ในเรือนจำว่าสุขภาพทั่วไปปกติไม่มีอาการเจ็บป่วย ค่าสัญญาณชีพและค่าออกซิเจนปกติ นอนหลับและทำกิจวัตรประจำวันได้ ทั้ง 4 คนนี้ปัจจุบันถูกขังอยู่ในเรือนจำพิเศษกรุงเทพ โดยพริษฐ์และจตุภัทร์ ถูกขังร่วมเป็นเวลา 85 วันนับตั้งแต่วันที่ 9 ส.ค.ที่ผ่านมา ส่วนอานนท์แม้จะถูกจับกุมพร้อมพริษฐ์และจตุภัทร์แต่ศาลมีคำสั่งไม่ให้ประกันจากนั้นสองวันทำให้เขาเข้าเรือนจำพิเศษกรุงเทพในวันที่ 11 ส.ค.ทำให้เขาอยู่ในเรือนจำรวมแล้ว 83 วัน ส่วนภาณุพงศ์อยู่ในเรือนจำเดียวกันมารวมแล้ว 41 วันตั้งแต่ 23 ก.ย.ที่ผ่านมา ข่าวการเมืองสิทธิมนุษยชนคุณภาพชีวิตวชิรวิชญ์ ลิมป์ธนวงศ์ปีก ทะลุฟ้านวพล ต้นงามไดโน่ปวริศ แย้มยิ่งเปาทรงพล สนธิรักษ์ยาใจพริษฐ์ ชิวารักษ์เพนกวินภาณุพงศ์ จาดนอกไมค์ ระยองจตุภัทร์ บุญภัทรรักษาไผ่ ดาวดินอานนท์ นำภากรมราชทัณฑ์ธวัชชัย ชัยวัฒน์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/g_T7sonYm-U/95754,2021_11_02
ฟังเสียงภาควิชาการและประชาสังคม ทำไม 'สิทธิประกันตัว' จึงสำคัญต่อความยุติธรรม,"Submitted on Tue, 2021-11-02 19:19ทอฝัน ชูช่วย : รายงาน นักวิชาการถามคำสั่งไม่ให้ประกันตัว เป็นไปตามหลักกฎหมาย หรือการเมือง? ยกหลักการสันนิษฐานไว้ก่อนว่าบริสุทธิ์ จนกว่าศาลจะมีคำพิพากษาถึงที่สุด และสิทธิ์ในการต่อสู้คดีถูกลดทอน เป็นเหตุผลสำคัญของการประกันตัว ขณะที่ ‘ยืนหยุดขัง’ ชี้สิ่งที่เกิดขึ้นศาลกลายเป็นคนบ่อนเซาะกระบวนการยุติธรรมเสียเอง เมื่อวันที่ 28 ต.ค.ที่ผ่านมา ศูนย์ทนายความเพื่อสิทธิมนุษยชน ร่วมกับ Nitihub เปิดวงวิชาการผ่าน Clubhouse ถกหลักกฎหมายกรณีจำเลย มาตรา 112 ภายใต้หัวข้อ “คำสั่งไม่ให้ประกันตัว หลักกฎหมาย หรือการเมือง?” (รับชมรับฟัง วิดีโอคลิปบันทึกการถ่ายทอดสดเสวนาดังกล่าว) สำหรับ มาตรา 112 หรือ กฎหมายความผิดเกี่ยวกับการหมิ่นประมาทกษัตริย์ฯ ถูกนำมาใช้กับผู้ชุมนุมทางการเมืองในปัจจุบันอย่างกว้างขวาง และเป็นกฎหมายที่ถูกตั้งคำถามจากประชาชนในวงกว้างถึงเหตุแห่งการไม่ให้ประกันตัวผู้ต้องหาทางการเมือง จนเกิดการตั้งคำถามว่ากระบวนการที่เกิดขึ้นเป็นหลักกฎหมาย หรือการเมือง ศูนย์ทนายความเพื่อสิทธิมนุษยชน เปิดเผยในวงเสวนาครั้งนี้ว่า มีผู้ต้องหาทางการเมืองที่ไม่ได้สิทธิประกันตัวทางการเมืองอย่างน้อย 27 คน และมีบุคคลที่เป็นเยาวชน 1 คน โดยเยาวชนนี้สาเหตุที่ศาลไม่อนุญาตให้ประกันตัวคือไม่สามารถหาผู้ปกครองมารับรองได้ ภาพกิจกรรมยืนหยุดขัง เรียกร้องสิทธิประกันตัว หน้าศาลฎีกา เมื่อวันที่ 26 ต.ค.ที่ผ่านมา (ภาพโดยแมวส้ม) คำสั่งไม่ให้ประกันตัว หลักกฎหมาย หรือการเมือง? ปริญญา เทวานฤมิตรกุล ผู้ช่วยศาสตราจารย์และอาจารย์ประจำคณะนิติศาสตร์ มหาวิทยาลัยธรรมศาสตร์(มธ.) ระบุผ่านวงเสวนา Clubhouse ดังกล่าวว่า ตามพระราชบัญญัติตำรวจแห่งชาติมาตรา 6 สำนักงานตำรวจแห่งชาติเป็นหน่วยราชการภายใต้บังคับบัญชาของนายกรัฐมนตรี ด้วยเหตุนั้นจึงเป็นที่แน่ชัดว่ากระบวนการที่เกิดขึ้นเป็นเรื่องของการเมือง และเป็นกระบวนการที่เป็นประโยชน์ทับซ้อนแก่ผู้มีอำนาจ ดังนั้น ศาลผู้มีอำนาจจึงต้องตระหนักถึงหลัก Presumption of Innocence นั่นคือหลักที่แสดงว่าหากจำเลยถูกกล่าวหาต้องได้รับสิทธิในการสู้คดี “มันถึงเวลาแล้วที่เราต้องทำให้หลักการสันนิษฐานไว้ก่อนว่าบริสุทธิ์ ซึ่งรัฐธรรมนูญรับรองมาทุกฉบับ มันกลายเป็นจริงซะที ที่ผ่านมามันยังเป็นการสันนิษฐานไว้ก่อนว่าผิด นี่คือปัญหาใหญ่ของเรา” ปริญญา กล่าว หลักการสันนิษฐานไว้ก่อนว่าบริสุทธิ์ สิทธิในการประกันตัว หรือสิทธิในการได้รับการปล่อยตัวชั่วคราวระหว่างการพิจารณาคดี ก่อนที่ศาลจะพิพากษาจนถึงที่สุด เป็นสิทธิมนุษยชนขั้นพื้นฐาน โดยเป็นสิทธิที่มาจากหลักการ Presumption of Innocence ที่จะต้องสันนิษฐานไว้ก่อนว่าผู้ต้องหรือจำเลยที่ถูกกล่าวหานั้นเป็นผู้บริสุทธิ์จนกว่าศาลจะมีคำพิพากษาถึงที่สุด ผู้ช่วยศาสตราจารย์ จากคณะนิติศาสตร์ มธ. ระบุว่า บุคคลจะเป็นผู้บริสุทธิ์อยู่จนกว่าศาลจะพิพากษา ศาลต้องเข้าใจว่าที่จับกุมบุคคลมาเป็นการใช้อำนาจบริหาร ศาลจะต้องฟังความทั้งโจทย์จำเลย ผู้กล่าวหา และผู้ถูกกล่าวหาให้ครบถ้วน ดังนั้นเมื่อเป็นแค่การกล่าวหา บุคคลเหล่านั้นก็ไม่ควรจะติดคุกก่อนศาลพิพากษา “ในมาตรา 29 วรรค 2 ในคดีอาญา ให้สัญนิษฐานไว้ก่อนว่า ผู้ต้องหาหรือจำเลยไม่มีความผิด ก่อนมีคำพิพากษาอันถึงที่สุด แสดงว่าบุคคลใดกระทำความผิด จะปฎิบัติต่อบุคคลนั้นเสมือนเป็นผู้กระทำผิดมิได้ ดังนั้นการที่ไม่ให้เขาประกันตัว เอาเขาไปขังในคุก มันผิดหมดเลย” ปริญญากล่าว ในขณะที่ ฐิตินันท์ เต็งอำนวย อาจารย์ประจำคณะนิติศาสตร์ จุฬาลงกรณ์มหาวิทยาลัย ระบุในวงเสวนาเดียวกันว่า ถึงแม้หลัก Presumption of Innocence จะเกิดขึ้นมาภายหลังประมวลกฎหมายวิธีพิจารณาความอาญาร่างเสร็จไปแล้วก็ตาม แต่เมื่อหลักนี้ได้รับการบังคับใช้แล้วนั้น ผู้พิพาษาซึ่งเป็นผู้บังคับใช้กฎหมาย จำเป็นต้องตระหนักหลักนี้เอาไว้ คือต้องสัญนิษฐานไว้ก่อนว่าจำเลยเป็นผู้บริสุทธิ์ ภาพจากกิจกรรมยืนหยุดขัง เมื่อวันที่ 24 ต.ค.ที่ผ่านมา (ภาพโดยแมวส้ม) 5 เงื่อนไขไม่ปล่อยตัวชั่วคราว ในประมวลกฎหมายวิธีพิจารณาความอาญา (ป.วิอาญาฯ) มาตรา 108/1 ได้ระบุว่า ""การสั่งไม่ให้ปล่อยชั่วคราว จะกระทำได้ต่อเมื่อมีเหตุอันควรเชื่อเหตุใดเหตุหนึ่ง ดังต่อไปนี้ (1) ผู้ต้องหาหรือจำเลยจะหลบหนี (2) ผู้ต้องหาหรือจำเลยจะไปยุ่งเหยิงกับพยานหลักฐาน (3) ผู้ต้องหาหรือจำเลยจะไปก่อเหตุอันตรายประการอื่น (4) ผู้ร้องขอประกันหรือหลักประกันไม่น่าเชื่อถือ (5) การปล่อยชั่วคราวจะเป็นอุปสรรคหรือก่อให้เกิดความเสียหายต่อการสอบสวนของเจ้าพนักงานหรือการดำเนินคดีในศาล ฐิตินันท์ ระบุว่าการปล่อยตัวชั่วคราวจะต้องเป็นหลัก จะไม่ปล่อยได้เมื่อเข้าเหตุ 5 ประการที่บรรญัติไว้ข้างต้นเท่านั้น ใช้ในกรณีที่จำเลยก่อเหตุร้ายแรง และมีท่าทีว่าจะหลบหนีเท่านั้น นอกจากนี้ ฐิตินันท์ ยังกล่าวเสริมว่า คดีการเมือง มาตรา 112 ตอนนี้กระบวนการถูกมองเพียงแค่สองด้าน คือปล่อย กับไม่ปล่อย แต่ยังไม่มีตรงกลางนั่นก็คือเงื่อนไขต่างๆ ในการปล่อยตัว ยกตัวอย่างข้อสามที่กล่าวไว้ว่า ผู้ต้องหาหรือจำเลยจะไปก่อเหตุอันตรายประการอื่น ฐิตินันท์ให้ความเห็นว่าเป็นข้อที่ต้องนิยามให้ชัดว่า คำว่า ‘อันตรายประการอื่น’ คืออะไร แต่หากมองเปรียบเทียบกับนานาชาติที่เป็นแม่แบบในการใช้กฎหมายอย่างเช่น อังกฤษ และออสเตรเลีย คำว่า ‘อันตรายประการอื่น’ นั้นต้องเป็นอันตรายต่อเนื้อตัวร่างกาย อันได้แก่ อันตรายต่อเนื้อตัวร่างกายหรือเรื่องเพศเท่านั้น ไม่ใช่อันตรายต่อเนื้อตัวจิตใจ การตะโกนด่า หรือการร่วมชุมนุมนั้นไม่ใช่อันตรายประการอื่น นอกจากนี้ นรเศรษฐ์ นาหนองตูม ทนายความศูนย์ทนายความเพื่อสิทธิมนุษยชน ระบุว่า การที่ศาลกล่าวว่าจำเลยจะไปก่อเหตุอันตรายประการอื่นนั้น ต้องระบุให้ชัดเจนว่าคืออะไร เพราะจำเลยหรือผู้ต้องหาก็ไม่อาจทราบว่าเหตุนั้นคือสิ่งใด สิทธิ์ในการต่อสู้คดีถูกลดทอน การไม่ได้รับอนุญาตให้ประกันตัวของจำเลย 112 หมายความว่า สิทธิ์ในการต่อสู้คดีถูกลดทอนลงไป เนื่องจากผู้ต้องหาหรือจำเลยไม่มีแม้แต่โอกาสในการสู้คดีนอกห้องขัง ทนายความศูนย์ทนายความเพื่อสิทธิมนุษยชน ระบุว่าการไม่ได้รับอนุญาตให้ประกันตัว หมายความว่าสิทธิในการต่อสู้คดีถูกลดทอน สำหรับคนที่ไม่ได้รับอนุญาตให้ประกันตัวตอนนี้เท่ากับว่าสิทธิในการต่อสู้คดีถูกลดทอนลงไปมาก บุคคลที่ถูกฝากขัง ณ ปัจจุบัน ทนายไม่สามารถส่งเอกสารบางส่วนไม่สามารถส่งไปได้ คลิปวิดีโอหรือรูปภาพต่างๆ ทนายไม่สามารถส่งไปให้ได้ นอกจากนี้ นรเศรษฐ์กล่าวต่อว่า กระบวนการที่เกิดขึ้นนั้นไม่ต่างจากกระบวนการการมัดมือชก ผู้ที่ถูกคุมขังอยู่ในคุกไม่สามารถทำการค้นคว้าข้อมูลจากอินเทอร์เน็ต ไม่มีหนังสือที่จะอ่านค้นคว้าเพื่อมาอธิบายต่อศาล นั่นหมายความว่าบุคคลที่ถูกฝากขังไม่มีเวลาเตรียมตัวในการต่อสู้คดี แต่ฝั่งของรัฐบาลนั้นมีข้อมูลมากมาย ดังนั้นการจำกัดของกระบวนการที่เป็นอยู่ตอนนี้ตนมองว่า จำเลยเสียเปรียบในการต่อสู้คดีเป็นอย่างมาก ทางออกการต่อสู้คดี คือการปล่อยตัว อาจารย์ประจำคณะนิติศาสตร์ จุฬาลงกรณ์มหาวิทยาลัย กล่าวว่า ในการต่อสู้คดี 112 นั้น พอจำเลยอยู่ในคุกสิทธิในการต่อสู้คดีนั้นไม่เต็มร้อย ซึ่งหลักการคือต้องปล่อยตัวเป็นหลัก ไม่ปล่อยเป็นข้อยกเว้น เพราะต้องให้โอกาสจำเลยในการต่อสู้คดี “ทุกวันนี้พอเป็น 112 เหมือนเราไม่ใช้หลักกฎหมายเดียวกันกับคนอื่นแล้ว แค่นี้ก็ปัญหาแล้ว ศาลท่านไม่ได้ใช้ด้วยกรอบในหลักปฏิบัติที่มันเป็นมาตรฐานเดียวกันกับคดีอื่นๆ ปัญหามันก็ตามมาอยู่แล้ว ผู้ต้องหาในคดี 112 ควรจะได้รับสิทธิแบบเดียวกันด้วย” ฐิตินันท์ กล่าว พร้อมเสริมว่าจำเลย 112 ควรจะมีโอกาสในการแแสดงหลักฐานในการต่อสู้คดีเท่ากับกรณีอื่นๆ สิทธิในการต่อสู้คดีของจำเลย 112 มีอยู่ แต่ตอนนี้ถูกกีดกันโดยกระบวนการเหล่านี้ ขณะที่ ผู้ช่วยศาสตราจารย์ จากคณะนิติศาสตร์ มธ. ระบุว่า การที่จะนำผู้ต้องหาหรือจำเลยไปขังไว้ในราชทัณฑ์ เป็นสิ่งที่ไม่ถูกต้องตามประมวลกฎหมายวิธีพิจารณาความอาญา มาตรา 108/1 รวมถึงการไปขังรวมกับนักโทษซึ่งขัดต่อรัฐธรรมนูญมาตรา 29 วรรค 2 ด้วยเหตุดังนั้นจึงต้องปล่อยตัว ‘ยืนหยุดขัง’ เสียงประชาชนต่อการคุมขังจำเลย 112 อีกด้านหนึ่ง กิจกรรม ‘ยืนหยุดขัง’ ที่บริเวณหน้าศาลฎีกา หรือลานอากง เรียกร้องให้ปล่อยผู้ต้องหาคดีทางการเมือง ซึ่งจัดต่อเนื่องนับเป็นเวลา 71 วันแล้วที่มีการจัดกิจกรรม โดยเมื่อวันที่ 26 ต.ค.ที่ผ่านมา มีผู้มาร่วมกิจกรรมประมาณ 30 คน ซึ่งใช้เวลายืนทำกิจกรรมเป็นเวลา 1 ชั่วโมง 12 นาที พันธ์ศักดิ์ ศรีเทพ (ภาพโดย แม้วส้ม) พันธ์ศักดิ์ ศรีเทพ แกนนำกลุ่ม กล่าวว่า การทำกิจกรรมยืนหยุดขัง เป็นการเปิดโอกาสให้ศาลได้ทบทวนตัวเองว่าสิ่งที่กำลังกระทำอยู่ถูกต้องตามหลักการของกระบวนการยุติธรรมหรือไม่ “การที่เรายืนจำนวนวันมากขึ้นเรื่อยๆ มันสะท้อนให้เห็นว่า กระบวนการยุติธรรมไทยมันไม่ได้เคารพหลักการถึงสิทธิการประกันตัวของคนที่ถูกกล่าวหา พอระบบกระบวนการยุติธรรมกลายเป็นระบบกล่าวหา คุณแค่ถูกกล่าวหา ไม่ได้รับสิทธิประกันตัว คนมันก็จะล้นจากเรือนจำ การถูกริดรอนสิทธิต่างๆ การที่จะปรึกษาทนายเพื่อต่อสู้คดีมันก็ไม่มี โอกาสที่จะต่อสู้คดีอย่างโปร่งใสเป็นธรรมมันก็หายตามไปด้วย เพราะฉะนั้นการที่ศาลทำแบบนี้มันก็เท่ากับศาลเป็นคนบ่อนเซาะกระบวนการยุติธรรมเสียเอง” พันศักดิ์กล่าว ชัย ธงชัย หนึ่งในผู้มาร่วมกิจกรรมกล่าวว่า กระบวนการที่เกิดขึ้นนั้นไม่มีความเป็นประชาธิปไตย มันไม่ถูก เด็กมันไม่มีความผิด เขาก็อยากเรียกร้องสิทธิของเขา ไม่สมควรที่จะมีโทษมีอะไร มันเด็ก มีสิทธิมีเสียงเหมือนกัน สิ่งไหนถูกก็ถูก สิ่งไหนผิดก็ผิด ทุกวันนี้โลกมันไปไกลแล้ว มันเปลี่ยนแปลงไปหมด เด็กทุกวันนี้เขาเก่ง เขามองทางไกล ผู้ใหญ่เราต้องเปิดโอกาสให้เค้า นอกจากนี้ยังกล่าวเสริมว่า กระบวนการต่อสู้ในครั้งนี้จะออกไปทางไหนผมก็มองไม่ออก เราก็ต้องสู้กันไปอย่างนี้ ประชาธิปไตยไม่ใช่จะได้มาง่ายๆ คนเขาต้องช่วยกันเยอะๆ เพราะว่าทางเขาก็ไม่ยอมเรา เราก็ไม่ยอมเขา มันก็ยืนสู้กันไปอย่างนี้ “ภายข้างหน้าใครจะชนะ ผมก็ทายไม่ถูก ผมต้องเรียกร้องประชาธิปไตย เพราะอยู่ทุกวันนี้มันไม่ได้เป็นประชาธิปไตย ประชาธิปไตยมันต้องรับฟังสองทาง หันหน้าคุยกัน ถอยคนละก้าว อันไหนผิดอันไหนถูกว่ากัน ให้โอกาสเด็ก” ชัยกล่าว ขณะที่ไทเรล ฮาเบอร์คอร์น ศาสตราจารย์เอเชียตะวันออกเฉียงใต้ ภาควิชาภาษาและวัฒนธรรมเอเชีย มหาวิทยาลัยวิสคอนซิน-แมดิสัน กล่าวว่า ในฐานะของคนที่เขียนถึงประวัติศาสตร์ของการใช้ความรุนแรงโดยรัฐไทยมากว่า 20 ปี รู้สึกว่าการมาร่วมกิจกรรมยืนหยุดขังเป็นสิ่งที่สำคัญที่จะเป็นพยานของความอยุติธรรม “รู้สึกว่าเป็นกิจกรรมที่มีพลังมาก นานเท่าไหร่ที่รัฐจะขังคนโดยหลักการที่ไม่ค่อยยุติธรรม คนที่กล้าที่จะตั้งคำถามก็คือเสียอิสรภาพ แล้วก็เดาว่ารัฐใช้วิธีแบบนี้เพื่อขู่ให้คนอื่นไม่พูด เพราะจะเห็นว่า ถ้าเรากล้าที่จะตั้งคำถาม ก็คงต้องเสียอิสรภาพ สุดท้ายก็ใช้วิธีแบบนี้หลายต่อหลายครั้ง สิ่งที่เป็นพื้นฐานคือต้องไม่มีคำถามสักคำใดๆ เลยที่ห้ามถาม ควรจะได้ถกเถียงกัน มันควรจะเป็นอย่างนั้น” ไทเรลกล่าว สำหรับ ทอฝัน ช่วยชู รายงานชิ้นนี้ เป็นนักศึกษาจากสาขานิเทศศาสตร์ มหาวิทยาลัยวลัยลักษณ์ ปัจจุบันเป็นนักศึกษาฝึกงานประจำกองบรรณาธิการข่าวประชาไท ข่าวการเมืองสิทธิมนุษยชนPresumption of Innocenceสันนิษฐานไว้ก่อนว่าบริสุทธิ์สิทธิประกันตัวการประกันตัวNitihubทอฝัน ช่วยชูม.112หมิ่นประมาทกษัตริย์ปริญญา เทวานฤมิตรกุลฐิตินันท์ เต็งอำนวยพันธ์ศักดิ์ ศรีเทพไทเรล ฮาเบอร์คอร์นติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/JIKLjoI0Gqs/95755,2021_11_02
ความเปลี่ยนแปลงของสภาพภูมิอากาศ อาจทำให้ GDP ลดลงถึง 43.6% ในอนาคต,"Submitted on Tue, 2021-11-02 20:03ธนรัตน์ เขียวลายเลิศ : รายงาน งานวิจัยจากสถาบันวิจัยเศรษฐกิจป๋วยเสนอว่าความเปลี่ยนแปลงของสภาพภูมิอากาศส่งผลให้เกิดความเสียหายทางเศรษฐกิจอย่างมาก และอาจทวีความเสียหายยิ่งขึ้นในอนาคต หากไทยไม่มีมาตรการใดในการปรับตัวเพื่อลดผลกระทบ เมื่อช่วงปลายเดือนกันยายนที่ผ่านมา ศูนย์วิจัยเศรษฐกิจป๋วย อึ้งภากรณ์(PIER) เพิ่งเผยแพร่บทความวิจัย เรื่อง ‘การลดการปล่อยก๊าซเรือนกระจกและการปรับตัวต่อการเปลี่ยนแปลงสภาพภูมิอากาศในบริบทของไทย’ โดย กรรณณิการ์ ธรรมพานิชวงศ์ นักวิชาการอาวุโสจากสถาบันวิจัยเพื่อการพัฒนาประเทศไทย งานศึกษาชิ้นนี้ชี้ให้เห็นถึงผลกระทบที่เกิดจากความเปลี่ยนแปลงของสภาพอากาศที่ไม่ได้ส่งผลกระทบแค่ความแปรปรวนของสภาพอากาศ จนเป็นเชื้อมูลไปสู่ความสุดขั้วของอุณหภูมิ หรือรุนแรงไปจนถึงเป็นปัจจัยเร่งให้เกิดภัยธรรมชาติ แต่ยังชี้ให้เห็นประเด็นที่สำคัญยิ่งที่ส่งผลต่อสังคมไทยในสภาวะที่เศรษฐกิจไทยมีความเปราะบางสูง นั่นคือ ประเด็นด้านผลกระทบของการเปลี่ยนแปลงสภาพภูมิอากาศต่อเศรษฐกิจไทย ซึ่งอาจเป็นอีกหนึ่งปัจจัยที่ฉุดรั้งเศรษฐกิจไทยในปัจจุบัน และอนาคต จากบทความวิจัยดังกล่าวพบว่าความเปลี่ยนแปลงของสภาพภูมิอากาศในรอบ 40-50 ปี ที่ผ่านมา โดยภาพรวมอุณหภูมิในประเทศไทยจะเพิ่มขึ้นราว 1 องซาเซลเซียส อีกทั้งในอนาคตอาจเพิ่มขึ้นถึง 1-2 องศาเซลเซียส ในปี พ.ศ.2593 การเพิ่มขึ้นของอุณหภูมิดังกล่าวส่งผลต่อสภาวะสุดขั้วของอุณหภูมิ(ร้อนจัด-หนาวจัด) ให้เกิดความเปลี่ยนแปลงอย่างมีนัยยะสำคัญ โดยในช่วงเดือนกรกฎาคมที่ผ่านมา ได้มีการนำงานวิจัยจาก ทีมนักวิทยาศาสตร์การแพทย์นานาชาติ ซึ่งตีพิมพ์ในวารสาร The Lancet Planetary Health เกี่ยวกับประเด็นความแปรปรวนของสภาพภูมิอากาศทั่วโลก เป็นปัจจัยที่ส่งผลให้เกิดการเสียชีวิตจำนวนมากต่อปี จากผลการศึกษาล่าสุดพบว่า ปรากฏการณ์สุดขั้วของอุณหภูมิส่งผลให้ผู้คนทั่วโลกเสียชีวิตมากถึงปีละ 5 ล้านคน หนึ่งในงานศึกษาเกี่ยวกับความเปลี่ยนแปลงของสภาพภูมิอากาศต่อผลกระทบเชิงลบต่อความเสียหายทางเศรษฐกิจจากประเทศต่าง ๆ ทั่วโลก โดยเลือกศึกษาประเทศที่เผชิญความเสี่ยงจากการเปลี่ยนแปลงของสภาพภูมิอากาศ ซึ่งหนึ่งในนั้นคือประเทศไทย พบว่า จากการพิจารณาความสูญเสียจากชีวิตและทรัพย์สินจากความเปลี่ยนแปลงดังกล่าว ในห้วงเวลา 20 ปีที่ผ่านมา ประเทศไทยอยู่ในอันดับที่ 9 ของโลก โดยประสบกับเหตุการณ์ทางความเปลี่ยนแปลงของสภาพภูมิอากาศถึง 140 ครั้ง ซึ่งส่งผลกระทบต่อมูลค่าทางเศรษฐกิจสูงถึง 7,719 ล้านดอลล่าร์สหรัฐโดยเป็นการคำนึงถึงภาวะเสมอภาคของอำนาจซื้อ(PPP) อีกทั้งงานศึกษาเกี่ยวกับผลกระทบต่อผลิตภัณฑ์มวลรวมภายในประเทศ หรือ GDP โดยศึกษาจาก 48 ประเทศทั่วโลกซึ่งครอบคลุมมูลค่าของ GDP ทั่วโลกถึง 90% ซึ่งประเมินว่า GDP ของไทยมีแนวโน้มจะลดลงเป็นสัดส่วนเกือบมากที่สุดในบรรดา 48 ประเทศทั่วโลกที่ทำการศึกษา โดยจะลดลงตามลำดับ 4.9%, 19.5%, 33.7% และ 43.6% ในปี พ.ศ.2591 ซึ่งเป็นกรณีที่อุณหภูมิสูงขึ้นโดยประมาณ 2 °C, 2 °C, 2.6 °C, และ 3.2 °C ความเปลี่ยนแปลงของสภาพภูมิอากาศยังส่งผลเศรษฐกิจไทยในภาคส่วนสำคัญๆ อย่างภาคการท่องเที่ยว ภาคอุตสาหกรรม และภาคการเกษตรอีกด้วย ในส่วนของภาคการท่องเที่ยวได้รับผลกระทบทั้งทางตรง และทางอ้อมอีกด้วย ในผลกระทบทางตรงซึ่งเกิดจากสภาวะสุดขั้วของสภาพอากาศ เช่น การเกิดภัยพิบัติน้ำท่วม หรือภาวะแห้งแล้ง ซึ่งจะส่งผลโดยตรงต่อโครงสร้างพื้นฐาน รวมถึงทำให้เกิดการติดขัดต่อธุรกิจการท่องเที่ยว ส่วนผลกระทบทางอ้อม คือ ความเปลี่ยนแปลงของสภาพภูมิอากาศส่งผลต่อระบบนิเวศ เพราะภาคการท่องเที่ยวจำเป็นต้องอาศัยการดึงดูดนักท่องเที่ยวจากทรัพยากรธรรมชาติ และวัฒนธรรม สภาวะสุดขั้วดังกล่าวยังส่งผลกระทบต่อการผลิตในภาคอุตสาหกรรมอีกด้วย สำหรับภาคการเกษตร ซึ่งมีความเปราะบางสูงต่อการเปลี่ยนแปลงของสภาพภูมิอากาศ โดยคาดว่าความเสียหายที่ได้รับสะสมระหว่างปี 2554-2588 เป็นมูลค่าสูงถึง 0.61-2.85 ล้านล้านบาท หรือ เฉลี่ย 17,912-83,826 ล้านบาทต่อปี การประเมินผลกระทบในบทความวิจัยชิ้นนี้อยู่ภายใต้เงื่อนไขที่หากประเทศไทยไม่มีมาตรการหรือนโยบายใดเพื่อลดผลกระทบจากความเปลี่ยนแปลงของสภาพภูมิอากาศ รวมถึงความเสียหายดังกล่าวจะขึ้นอยู่กับระดับความรุนแรงของความเปลี่ยนแปลงของสภาพภูมิอากาศด้วย ทั้งนี้เมื่อวันที่ 1 พ.ย.ที่ผ่านมา พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เข้าร่วมการประชุมรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ (United Nations Framework Convention on Climate Change Conference of the Parties: UNFCCC COP) หรือ COP 26 ที่เมืองกลาสโกว์ สหราชอาณาจักร โดยเป็นการชุมระดับผู้นำ จากหลายประเทศทั่วโลก รายละเอียดการเข้าประชุมทางโฆษกรัฐบาลได้เปิดเผยไว้ก่อนวันที่ประชุม(31 ต.ค. 64) โดยระบุว่า การเข้าร่วมประชุม COP 26 ของพลเอกประยุทธ์ครั้งนี้เป็นการเสนอแผน “ยุทธศาสตร์ระยะยาวเพื่อลดการปล่อยก๊าซเรือนกระจกของไทย (LT-LEDS)” ซึ่งอยู่ภายใต้กติการะหว่างประเทศในการร่วมกันแก้ไขปัญหาการเพิ่มขึ้นของอุณหภูมิเฉลี่ยของโลก และมุ่งลดการปล่อยก๊าซเรือนกระจกสูงสุดในปี ค.ศ. 2030 และปล่อยก๊าซเรือนกระจกเป็นศูนย์เร็วที่สุดภายในครึ่งปีหลังของศตวรรษนี้ หรือ ข้อตกลงปารีส (Paris Agreement) อีกทั้งทางโฆษกรัฐบาลกล่าวถึงนโยบายของนายกรัฐมนตรีในการแก้ไขปัญหาภูมิอากาศ เช่น การกำหนดเป้าหมายให้มีการใช้ยานยนต์ไฟฟ้าในประเทศ จำนวน 15 ล้านคัน และการปลูกต้นไม้ยืนต้นทั่วประเทศจำนวนหนึ่งร้อยล้านต้นภายในปี 2565 อย่างไรก็ตามจากมาตรการของรัฐบาล มีการวิจารณ์ว่ายังไม่ระบุถึงการวางเงื่อนไขหรือการกำกับการลงทุนของทั้งห่วงโซ่อุปทานการค้าและการลงทุนซึ่งเป็นปัจจัยสำคัญมากกว่า อ้างอิง : การลดการปล่อยก๊าซเรือนกระจกและการปรับตัวต่อการเปลี่ยนแปลงสภาพภูมิอากาศในบริบทของไทย https://www.pier.or.th/abridged/2021/15/ อุณหภูมิแบบสุดขั้วทั้งร้อนจัด-หนาวจัด เป็นสาเหตุให้ผู้คนทั่วโลกล้มตายปีละ 5 ล้านคน https://www.bbc.com/thai/international-57831700 ​โฆษกรัฐบาลเผย “นายก”เดินทางเข้าร่วมการประชุม COP26 รับฟังแนวทางการแก้ไขปัญหาสภาพภูมิอากาศของโลก https://www.thaigov.go.th/news/contents/details/47639 สำหรับ ธนรัตน์ เขียวลายเลิศ ผู้รายงานชิ้นนี้ เป็นนักศึกษาจากวิทยาลัยนิเทศศาสตร์ สาขาวารสารศาสตร์ มหาวิทยาลัยราชภัฏสวนสุนันทา ปัจจุบันเป็นนักศึกษาฝึกงานประจำกองบรรณาธิการข่าวประชาไท ข่าวเศรษฐกิจสิ่งแวดล้อมประยุทธ์ จันทร์โอชาการเปลี่ยนแปลงของสภาพภูมิอากาศก๊าซเรือนกระจกติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/EJpYPiTWwoo/95756,2021_11_02
อัยการฟ้อง 'ป้าเป้า' และพวกคดี '11 สิงหาไล่ล่าทรราช',"Submitted on Tue, 2021-11-02 21:29อัยการฟ้องแล้ว ป้าเป้า กับพวกร่วมชุมนุม “11 สิงหาไล่ล่าทรราช”ศาลให้ประกันตัวโดยไม่ต้องวางหลักทรัพย์เนื่องจากที่ผ่านมาไม่มีการหลบ แต่ถ้าหากผิดสัญญาประกันศาลสั่งให้ปรับเงิน วรวรรณ แซ่อั้ง หรือป้าเป้า ภาพจากศูนย์ทนายความเพื่อสิทธิมนุษยชน 2 พ.ย.2564 มติชนออนไลน์รายงานว่า ที่ศาลอาญา ถ.รัชดาภิเษก พนักงานอัยการสำนักงานคดีอาญา 3 เป็นโจทก์ ยื่นฟ้อง วรวรรณ แซ่อั้ง หรือป้าเป้า อายุ 67 ปี กับพวกรวม 8 คน เป็นจำเลยจากเหตุการณ์ชุมนุม “11 สิงหา ไล่ล่าทรราช” เมื่อวันที่ 11 ส.ค.2564 ที่อนุสาวรีย์ชัยสมรภูมิโดยศาลมีคำสั่งรับฟ้อง อัยการยื่นฟ้องทั้ง 8 คนต่อศาล ในความผิดฐาน ร่วมกันมั่วสุมกันตั้งแต่ 10 คนขึ้นไปใช้กำลังประทุษร้ายตามมาตรา 215 ให้เลิกไปผู้ใดไม่เลิกร่วมกันต่อสู้หรือขัดขวางเจ้าพนักงานในการปฏิบัติการตามหน้าที่ โดยใช้กำลังประทุษร้ายหรือขู่เข็ญว่าจะใช้กำลังประทุษร้าย โดยมีหรือใช้อาวุธและโดยร่วมกระทำความผิดด้วยกันตั้งแต่ 3 คนขึ้นไป และ 2 ข้อหาตามพ.ร.ก.ฉุกเฉินฯ คือร่วมกันจัดกิจกรรมรวมกลุ่มของบุคคลที่มีจำนวนรวมกันมากกว่า 5 คน และร่วมกันชุมนุมหรือทำกิจกรรมที่มีความเสี่ยงต่อการแพร่โรค ในพื้นที่ที่มีประกาศหรือคำสั่งกำหนดเป็นพื้นที่ควบคุมสูงสุดและเข้มงวด อัยการโจทก์ระบุพฤติการณ์ความผิดสรุปว่า เมื่อวันที่ 11 ส.ค.64 จำเลยทั้งแปดกับกลุ่มผู้ร่วมชุมนุมประมาณ 200 คนร่วมจัดกิจกรรม “11 สิงหา ไล่ล่าทรราช” ซึ่งมีผู้ร่วมชุมนุม รถยนต์ รถยนต์พร้อมเครื่องขยายเสียง รถจักรยานยนต์ ที่บริเวณ ถ.ราชวิถี วงเวียนอนุสาวรีย์ชัยสมรภูมิ โดยมีการลงมาเดินบนถนนทำกิจกรรมเผาหุ่นฟาง กล่าวปราศรัยวิจารณ์รัฐบาลเรื่องจัดหาวัคซีนป้องกันการระบาดโควิด-19 และโจมตีการปฏิบัติหน้าที่ของตำรวจในการใช้มาตรการดำเนินการจับกุมและสลายการชุมนุมฯ ซึ่งการรวมกลุ่มลักษณะปิดกั้นการสัญจรไปมา และมีการขว้างปาวัตถุสิ่งของใส่เจ้าหน้าที่ตำรวจควบคุมฝูงชนระหว่างที่ข้อกำหนด ประกาศ คำสั่งที่นายกรัฐมนตรีกำหนดขึ้นตามประกาศสถานการณ์ฉุกเฉินในทุกท้องที่ทั่วราชอาณาจักรดังกล่าวมีผลบังคับใช้ ต่อมาจำเลยทั้งหมดได้ยื่นคำร้องขอปล่อยชั่วคราว ศาลพิจารณาแล้วอนุญาตให้ปล่อยชั่วคราวทั้งหมดโดยไม่ต้องวางหลักทรัพย์ประกัน เนื่องจากตั้งแต่ชั้นฝากขังจำเลยทั้งหมดไม่หลบหนี ประกอบกับอัยการโจทก์ไม่คัดค้านการปล่อย จึงมีความเสี่ยงที่จำเลยจะหลบหนีน้อย แต่ถ้าหากผิดสัญญาประกันให้ปรับเงินจำเลยที่ 1-3 คนละ 70,000 บาท ส่วนจำเลยที่ 4-8 ให้ปรับคนละ 35,000 บาท ""ทะลุฟ้า"" รวมตัวมุ่งหน้าบ้านประยุทธ์ ศาลให้ประกัน 14 ผู้ถูกจับกุม #ม็อบ11สิงหา หลัง ตร.ขอฝากขัง อ้างกลัวก่อเหตุร้ายอีก คดีนี้สืบเนื่องมาจากเมื่อวันที่ 11 ส.ค.2564 กลุ่มทะลุฟ้านัดชุมนุมเพื่อมุ่งหน้าไปบ้านพล.อ.ประยุทธ์ จันทโอชา โดยสถานการณ์ในวันดังกล่าวที่บริเวณอนุสาวรีย์ชัยสมรภูมิมีการผลัดกันปราศรัยและเน้นย้ำเรื่องว่าการชุมนุมครั้งนี้ยืนยันในแนวทางสันติวิธีและจะมีการแสดงออกเชิงสัญลักษณ์เท่านั้นจะไม่มีการกระทำความรุนแรงต่อเพื่อนมนุษย์ จากนั้นมีการนำศาลพระภูมิและหุ่นฟางชนาธิปมาเผาบนถนนรอบวงเวียนอนุสาวรีย์ชัยสมรภูมิ ขณะเดียวกันมีตำรวจชุดควบคุมฝูงชนเดินเข้ามาประชิดกับกลุ่มผู้ชุมนุมที่อยู่บนถนน ตำรวจใช้อาวุธปืนลูกซองซึ่งคาดว่าเป็นกระสุนยางยิงมาที่ผู้ชุมนุมที่อยู่ใกล้กับแนวของเจ้าหน้าที่ที่กำลังถอยร่นไปตามถนนพญาไทมุ่งหน้าสถานีรถไฟฟ้าอนุสาวรีย์ชัยสมรภูมิ ขณะเดียวกัน กลุ่มทะลุฟ้าประกาศยุติดการชุมนุมหลังจาก ตร.คฝ. เข้าจับกุมบุคคลและวางกำลังบนวงเวียนรอบอนุสาวรีย์ชัยสมรภูมิ ซึ่งจากเหตุการณ์ดังกล่าวส่งผลให้มีผู้ชุมนุมได้รับบาดเจ็บจากกระสุนยางของตำรวจและมีช่างภาพอิสระที่ถูกตำรวจชุดควบคุมฝูงชนใช้กระบองตีด้วย ข่าวการเมืองสิทธิมนุษยชนทะลุฟ้า#ม็อบ11สิงหาสลายการชุมนุมวรวรรณ แซ่อั้งป้าเป้า11 สิงหา ไล่ล่าทรราชศาลอาญา รัชดาฯติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/RCwz0qf9Gj0/95757,2021_11_02
อ่านจดหมายถึงผู้ต้องขังคดีทางการเมือง | เรือนจำพิเศษกรุงเทพฯ [คลิป],"Submitted on Tue, 2021-11-02 21:51 2 พ.ย. 64 เครือข่ายนักวิชาการเพื่อสิทธิพลเมือง (คนส.) อ่านจดหมาย และ จัดส่งจดหมายถึงผู้ต้องขังจากคดีการเมืองที่ เรือนจำพิเศษกรุงเทพฯ วันที่ 2 พฤศจิกายน 2564 เวลา 10.00 น. ทั้งนี้เครือข่ายนักวิชาการเพื่อสิทธิพลเมือง (คนส.) เชิญชวนนักวิชาการ นักศึกษา นักเขียน และประชาชน ร่วมกันเขียนจดหมายถึงผู้ต้องขังทางความคิด/ผู้ต้องขังทางการเมืองที่ไม่ได้รับการปล่อยตัวชั่วคราวระหว่างดำเนินคดี ข้อมูลจาก ศูนย์ทนายความเพื่อสิทธิมนุษยชน ระบุว่ารายชื่อผู้ต้องขังทางความคิด/ผู้ต้องขังทางการเมืองที่ไม่ได้รับการปล่อยตัวชั่วคราวระหว่างดำเนินคดี มีดังนี้ 1. พริษฐ์ ชิวารักษ์ (ถูกคุมขังมาแล้ว 81 วัน ที่เรือนจำพิเศษกรุงเทพฯ )2. จตุภัทร์ บุญภัทรรักษา (ถูกคุมขังมาแล้ว 81 วัน ที่เรือนจำพิเศษกรุงเทพฯ)3. อานนท์ นำภา (ถูกคุมขังมาแล้ว 79 วัน ที่เรือนจำพิเศษกรุงเทพฯ)4. นางฮวด (นามสมมติ) หญิงไร้บ้านชาวกัมพูชา (ถูกคุมขังมาแล้ว 47 วัน ที่ทัณฑสถานหญิงกลาง)5. ทวี เที่ยงวิเศษ หรือ “อาทิตย์ ทะลุฟ้า” (ถูกคุมขังมาแล้ว 45 วัน ที่เรือนจำพิเศษกรุงเทพฯ )6. ชิติพัทธ์ ถูกจับกุมจากเหตุชุมนุมดินแดง (ถูกควบคุมตัวแล้ว 43 วัน ที่เรือนจำพิเศษกรุงเทพฯ)7. จักรี อายุ 33 ปี (ถูกจับกุมโดยตำรวจ สน.ดินแดง ถูกคุมขังมาแล้ว 43 วัน)8. ภาณุพงศ์ จาดนอก (ถูกคุมขังรอบใหม่มาแล้ว 37 วัน ที่เรือนจำพิเศษกรุงเทพฯ )9. “นัท” เยาวชนอายุ 16 ปี (ถูกควบคุมตัวมาแล้ว 35 วัน ที่บ้านเมตตา) 10-12. “ไดโน” นวพล ต้นงาม, วชิรวิชญ์ ลิมป์ธนวงศ์ และ ปวริศ แย้มยิ่ง กลุ่มทะลุฟ้า ถูกดำเนินคดีเหตุปราศรัยและสาดสีที่หน้า สน.ทุ่งสองห้อง (ถูกควบคุมตัวมาแล้ว 28 วัน ที่เรือนจำพิเศษกรุงเทพฯ)13-14. ไพฑูรย์ อายุ 20 ปี และ สุขสันต์ อายุ 19 ปี ถูกจับกุมจากเหตุที่ดินแดง (ถูกควบคุมตัวมาแล้ว 29 วัน ที่เรือนจำพิเศษกรุงเทพฯ)15-16. นฤเบศร์ อายุ 26 ปี และ พิชัย อายุ 30 ปี ถูกจับกุมจากเหตุขว้างวัตถุคล้ายระเบิดใส่รถตำรวจ (ถูกควบคุมตัวมาแล้ว 25 วัน ที่เรือนจำพิเศษกรุงเทพฯ) 17. “จิตรกร” อายุ 22 ปี ถูกจับกุมที่ดินแดง (ถูกควบคุมตัวมาแล้ว 24 วัน ที่เรือนจำพิเศษกรุงเทพฯ)18. เบนจา อะปัญ (ถูกควบคุมตัวมาแล้ว 27 วัน ที่ทัณฑสถานหญิงกลาง)19-20. คเชนทร์ อายุ 19 ปี และ ขจรศักดิ์ อายุ 18 ปี ถูกจับกุมจากเหตุขว้างปาระเบิดระเบิดเพลิงที่พญาไท (ถูกควบคุมตัวมาแล้ว 22 วัน ที่เรือนจำพิเศษกรุงเทพฯ)21. ทรงพล สนธิรักษ์ หรือ “ยาใจ ทะลุฟ้า” (ถูกควบคุมตัวมาแล้ว 10 วัน ที่เรือนจำพิเศษกรุงเทพฯ)22. พรพจน์ แจ้งกระจ่าง อายุ 49 ปี ถูกจับกุมจากเหตุที่ดินแดง (ถูกควบคุมตัวมาแล้ว 11 วัน ที่เรือนจำพิเศษกรุงเทพฯ)23-27. ป๋าเจมส์ (นามสมมุติ) อายุ 28 ปี, พิพัฒน์ (สงวนนามสกุล) อายุ 19 ปี อนันต์ (สงวนนามสกุล) อายุ 28 ปี และณรงค์ศักดิ์ บัวหนอง อายุ 23 ปี ถูกจับกุมจากเหตุชุมนุมที่ดินแดง (ถูกควบคุมตัวมาแล้ว 9 วัน ที่เรือนจำพิเศษกรุงเทพฯ) ข่าวการเมืองสิทธิมนุษยชนมัลติมีเดียนักโทษการเมืองเรือนจำพิเศษกรุงเทพมาตรา 112สิทธิการประกันตัวเครือข่ายนักวิชาการเพื่อสิทธิพลเมืองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/QVwTdTJljtU/95758,2021_11_02
‘ปิยบุตร’ ลั่น กองเชียร์-ส.ส.ฝ่ายค้านเลิกตีกัน เร่งสร้างแนวร่วมผลักดันการแก้ไข-ยกเลิก ม.112,"Submitted on Tue, 2021-11-02 23:35‘ปิยบุตร’ เปิดคลับเฮาส์เสวนาออนไลน์ ‘หมดเวลา 112 ถึงเวลาคืนอนาคตสังคมไทย’ ให้ความรู้-ชี้ปัญหา ม.112 และกฎหมายหมิ่นประมาทกษัตริย์ทั่วโลก แนะ 3 แนวทางการแก้ไข/ยกเลิก ม.112 ลั่นเรียกร้องสิทธิเสรีภาพไปพร้อมๆ กับการแก้ปัญหาปากท้องได้ พร้อมชวนประชาชน-ส.ส. สร้างแนวร่วมผลักดันการแก้ไข ม.112 อย่าผลักคนเห็นต่างออกไปเป็นอื่น เผยเตรียมเปิดตัวแพลตฟอร์มล่ารายชื่อออนไลน์เร็วๆ นี้ 2 พ.ย. 2564 วันนี้ เวลา 20.00 น. ปิยบุตร แสงกนกกุล เปิดห้องเสวนาออนไลน์ผ่านทางแอปพลิเคชันคลับเฮาส์และเฟซบุ๊กไลฟ์ในหัวข้อ “หมดเวลา 112 ถึงเวลาคืนอนาคตสังคมไทย” โดยพูดถึงปัญหาที่พบในตัวบทของประมวลกฎหมายอาญามาตรา 112 ทั้งเรื่องการจัดหมวดกฎหมายหมิ่นประมาทกษัตริย์ให้อยู่ในหมวดความมั่นคง ซึ่งขัดต่อหลักการประชาธิปไตย โดยปิยบุตรระบุว่าการจัดให้ ม.112 อยู่ในหมวดความมั่นคงนั้นสามารถทำได้หากประเทศไทยปกครองด้วยระบอบสมบูรณาญาสิทธิราชย์ เพราะกษัตริย์ซึ่งเป็นประมุขแห่งรัฐมีสถานะเป็น “รัฐ” แต่ประเทศไทยปกครองด้วยระบอบประชาธิปไตย หมายความว่าอำนาจสูงสุดของรัฐไม่ได้อยู่ที่สถาบันกษัตริย์ ดังนั้น ม.112 จึงไม่สมควรจัดอยู่ในกฎหมายความมั่นคง แต่ควรเป็นกฎหมายหมิ่นประมาททั่วไป “วิธีการป้องกันให้ประเทศไทยไม่ให้เป็นสาธารณัฐคือการปฏิรูปสถาบันกษัตริย์” ปิยบุตรชี้ให้เห็นว่า ม.112 ของไทยนั้นมีบทลงโทษที่สูงเกินไป คือ จำคุก 3-15 ปี ซึ่ง ตามความเห็นของตนนั้นโทษหมิ่นประมาทกษัตริย์ ศาล หรือเจ้าหน้าที่รัฐควรเป็นโทษทางแพ่ง ไม่ควรมีโทษอาญา เพราะเป็นตำแหน่งที่มีและสามารถใช้อำนาจตามรัฐธรรมนูญ และถือเป็นบุคคลสาธารณะ ดังนั้นจึงควรถูกพูดถึงและตรวจสอบได้โดยประชาชน นอกจากนี้ การเปิดให้บุคคลใดก็ได้ไปแจ้งความเอาผิดฐานหมิ่นประมาทกษัตริย์โดยใช้ ม.112 เป็นช่องโหว่ของตัวบทกฎหมายที่ทำให้เกิดการกลั่นแกล้งทางการเมือง โดยปิยบุตรตั้งข้อสังเกตว่า ม.112 ถูกนำมาใช้มากขึ้นหลังรัฐประหาร 2549 หลังเหตุการณ์สลายการชุมนุมคนเสื้อแดงปี 2553 และหลังการรัฐประหาร 2557 แต่นับจากปี 2561 ถึงช่วงปลายๆ ปี 2563 จะพบว่าไม่มีผู้ถูกแจ้งความเอาผิดในข้อหาหมิ่นประมาทกษัตริย์เลย ซึ่ง พล.อ.ประยุทธ์ จันทร์โอชา นายกรัฐมนตรีที่เคยพูดไว้เมื่อวันที่ 23 มิ.ย. 2563 ว่า “เดิมเรามีกฎหมายอาญามาตรา 112 อยู่ และไม่ค่อยมีปัญหาเรื่องนี้ อยากบอกคนไทยว่าวันนี้มาตรา 112 ไม่ได้ใช้เลย เพราะ พระบาทสมเด็จพระเจ้าอยู่หัว ทรงพระเมตตาไม่ให้ใช้ นี่คือสิ่งที่ท่านทรงทำให้แล้ว และคุณก็ละเมิดกันเรื่อยเปื่อยอย่างนี้” หลังจากนั้นช่วงปลายปี 2563 เป็นต้นมาก็พบว่ามีการแจ้งความเอาผิดประชาชน โดยเฉพาะนักเคลื่อนไหว ในข้อหาหมิ่นประมาทกษัตริย์มากขึ้นหลายร้อยคดี ปิยุบุตรกล่าวเพิ่มเติมว่าหนึ่งในสาเหตุที่ทำให้การแจ้งความคดี ม.112 เกือบสองร้อยคดีในช่วงเวลาเพียงแค่ปีเดียวเกิดจากการที่กลุ่มบุคคลซึ่งอ้างตัวว่าจงรักภักดีต่อสถาบันฯ นำชื่อของสถาบันฯ ไปแอบอ้างและแจ้งความเอาผิดประชาชนไปเรื่อย แจ้งความเอาผิดที่ สน. หรือ สภ. ไกลๆ บ้าง สร้างความลำบากในการต่อสู้คดี ซึ่งปิยบุตรมองว่าคนกลุ่มนี้ไม่ได้มองว่าการพูดถึงสถาบันกษัตริย์ในมุมมองมองที่ต่างจากพวกเขาเป็นหมิ่นประมาทที่ตัวสถาบันฯ หรือตัวบุคคล แต่พวกเขามองว่าการพูดถึงสถาบันกษัตริย์ในมุมต่างเป็นการหลบหลู่สิ่งศักดิ์สิทธิ์ เป็นการดูหมิ่นภาพแทนของความเชื่อส่วนบุคคลของพวกเขา เพราะหากมองว่าเป้นการหมิ่นประมาทที่ตัวบุคคลจริง ไม่ว่าอย่างไร ผู้ที่สมควรไปแจ้งความเอาผิดควรจะเป็นกษัตริย์หรือผู้แทนของกษัตริย์ ซึ่งก็คือเลขาธิการสำนักพระราชวัง ไม่ใช่กลุ่มบุคคลที่ตั้งตัวขึ้นมาแบบลอยๆ ปิยบุตรกล่าวถึงการรณรงค์แก้ไข ม.112 ซึ่งตนทำมาตั้งแต่สมัยเป็นนักวิชาการในกลุ่มนิติราษฎร์ มาจนถึงการชุมนุมของกลุ่มราษฎรยกเลิก 112 เมื่อวันที่ 31 ต.ค. ที่ผ่านมา พร้อมชี้ให้เห็นว่าแนวทางการจัดการ ม.112 มีอยู่ 3 รูปแบบ คือ 1) แก้ไขกฎหมาย คือ อาจจะลดโทษ ดังที่คณะกรรมการอิสระตรวจสอบและค้นหาความจริงเพื่อการปรองดองแห่งชาติ (คอป.) ในสมัยรัฐบาลของอภิสิทธิ์ เวชชาชีวะ เคยเสนอ หรือการเพิ่มโทษ เหมือนตอนรัฐประหารหลังเหตุการณ์ 6 ตุลา 2519 โดย พล.ร.อ.สงัด ชลออยู่ 2) กึ่งแก้ไขกึ่งยกเลิก เช่น การเสนอร่างกฎหมายหมิ่นประมาทกษัตริย์ของพรรคก้าวไกลที่เสนอให้ยกเลิก ม.112 ก่อน แล้วร่างกฎหมายหมิ่นประมาทกษัตริย์ขึ้นมาใหม่ให้มีความรัดกุมในตัวบทมากขึ้น และ 3) การยกเลิก ม.112 แบบที่กลุ่มราษฎรเสนอในการชุมนุมเมื่อสุดสัปดาห์ที่ผ่านมา ซึ่งปิยบุตรมองว่าการใช้คำว่า “ยกเลิก 112” นั้นเป็นคำที่ช่วยให้การรณรงค์เรื่องปัญหาของ ม.112 ดำเนินไปได้อย่างง่ายขึ้น อ่านข่าวที่เกี่ยวข้อง: ประมวล #ม็อบ31ตุลา64 ราษฎรประสงค์ยกเลิก ม.112-'รุ้ง ปนัสยา' กรีดแขนประท้วง คุยกับ ‘มนุษย์ม็อบ’ 31 ต.ค. 64 เพราะเหตุใดราษฎรจึงประสงค์ยกเลิก 112 รุ้ง ปนัสยา เหตุใดราษฎรประสงค์ยกเลิก ม.112 [คลิป] ปิยบุตรกล่าวว่าการผลักดันให้กระบวนการแก้ไขหรือยกเลิก ม.112 ประสบความสำเร็จนั้นต้องอาศัยพลังนอกสภาและในสภา คือ ต้องอาศัยพลังเรียกร้องของประชาชนและนักการเมืองต้องรับไม้ต่อไปผลักดันในสภา เพราะหากไม่มีเสียงเรียกร้องจากประชาชน ส.ส. ในสภาไทยคงไม่มีใครกล้าหยิบประเด็นนี้ขึ้นมาเสนอ หรือถ้า ส.ส. หยิบขึ้นมาเสนอด้วยตนเองแล้ว แต่ไม่มีแรงสนับสนุนจากประชาชนก็คงไม่มีใครกล้าทำ ต้องให้ “นอกสภาหนุน ในสภาทำ และในสภาทำ นอกสภาหนุน” อย่างไรก็ตาม หากการเสนอร่างแก้ไข ม.112 ที่กลุ่ม iLaw และภาคประชาชนร่วมกันล่ารายชื่อถูกผลักดันจนเข้าสู่สภาแล้ว อาจถูกตีตกได้โดยประธานรัฐสภา ดังที่เคยเกิดขึ้นในสมัยของรัฐบาลยิ่งลักษณ์ ชินวัตร ซึ่งสมศักดิ์ เกียรติสุรนนท์ ประธานรัฐสภาในขณะนั้นตีตกการแก้ไข ม.112 ที่เสนอโดยคณะรณรงค์แก้ไขมาตรา 112 (ครก.112) โดยระบุว่าร่างกฎหมายดังกล่าวไม่เกี่ยวข้องกับเสรีภาพของประชาชน พร้อมยกตัวอย่างกรณีที่กฎหมายหลายฉบับซึ่งเสนอโดยพรรคอนาคตใหม่ถูกประธานรัฐสภาคนปัจจุบันตีตกไป ซึ่งแสดงให้เห็นว่าประธานรัฐสภามีอำนาจยับยั้งการพิจารณากฎหมายที่เสนอร่างเข้ามาโดยประชาชน ดังนั้น หากไม่ต้องการให้เกิดเหตุการณ์ลักษณะนี้ ปิยบุตรเสนอว่าพรรคการเมืองสามารถร่างกฎหมายเกี่ยวกับ ม.112 ขึ้นมาเอง และนำเข้าสู่สภาเองได้ ซึ่งวิธีการนี้จะช่วยรับประกันได้ว่ากฎหมายจะถูกนำเข้าสู่การพิจารณาอย่างแน่นอน แต่สิ่งที่ต้องการต่อจากนั้นคือเสียงในสภา ซึ่งเป็นเรื่องที่ต้องต่อสู้กันต่อไป นอกจากนี้ ปิยบุตรยังฝากไปถึงประชาชนและพรรคการเมืองให้ช่วยกันทำงานด้านความคิดและร่วมมือกันผลักดันให้เกิดการแก้ไข ม.112 จนบังเกิดผลในที่สุด อย่าทะเลาะ กีดกัน หรือผลักให้พรรคการเมืองหรือคนที่เห็นด้วยในบางประเด็นออกไปเป็นอื่น ต้องสร้างแนวร่วมเพื่อผลักดันการแก้ไขกฎหมายฉบับนี้ นอกจากปัญหากฎหมายหมิ่นประมาทกษัตริย์ของไทยแล้ว ปิยบุตรยังยกตัวอย่างกฎหมายที่เกี่ยวข้องกับการหมิ่นประมาทกษัตริย์ของต่างประเทศ เช่น สเปน สหราชอาณาจักร เบลเยียม และญี่ปุ่น ว่าแต่ละประเทศมีปัญหาอะไร และแก้ไขกันอย่างไรบ้าง เช่น สเปน ที่มีการใช้กฎหมายนี้อย่างจริงจังกว่าประเทศอื่นๆ ในยุโรป แต่โทษก็มีเพียงการปรับเท่านั้น พร้อมตั้งข้อสังเกตว่าโทษจำคุกฐานหมิ่นประมาทกษัตริย์สเปนมักมาคู่กับความผิดฐานแบ่งแยกดินแดน ดังที่เกิดขึ้นกับนักเคลื่อนไหวในแคว้นกาตาลุญญาของสเปน ซึ่งต่อมา นักเคลื่อนไหวคนดังกล่าวได้ลี้ภัยไปยังเบลเยียม และชนะคดีในศาลรัฐธรรมนูญเบลเยียมเรื่องการส่งผู้ร้ายข้ามแดนในความผิดหมิ่นประมาทกษัตริย์ โดยศาลรัฐธรรมนูญเบลเยียมชี้ว่าแม้เบลเยียมจะมีกฎหมายมิ่นประมาทกษัตริย์ แต่กฎหมายดังกล่าวขัดต่อรัฐธรรมนูญเบลเยียม ส่งผลให้กฎหมายหมิ่นประมาทกษัตริย์ของเบลเยียมสิ้นสภาพ และนักเคลื่อนไหวจากแคว้นกาตาลุญญาคนดังกล่าวไม่ต้องถูกส่งตัวกลับไปรับโทษที่สเปน ส่วนกรณีของสหราชอาณาจักรซึ่งไม่มีกฎหมายหมิ่นประมาทกษัตริย์นั้น ปิยบุตรมองว่าเป็นตัวอย่างที่ดีที่ชี้ให้เห็นว่าการเปิดให้ประชาชนสามารถพูดถึง วิจารณ์ หรือล้อเลียนสถาบันกษัตริย์ได้อย่างเสรี ไม่ได้ทำให้ความนิยมในตัวสถาบันฯ ลดลง แม้ว่าในสหราชอาณาจักรจะมีกลุ่มคนที่ต้องการล้มล้างราชวงศ์ที่แสดงตนอย่างชัดเจนก็ตาม ซึ่งความนิยมของสถาบันกษัตริย์อังกฤษนั้นเห็นได้จากการทำโพลล์สำรวจทั้งอย่างเป็นการทางหรือไม่เป็นทางการ ไม่ว่าจะกี่จะครั้ง ผลโพลล์ก็จะชี้ว่าคนส่วนใหญ่บนเกาะบริเตนยังต้องการให้คงไว้ซึ่งสถาบันกษัตริย์ และผลักให้กลุ่มคนที่ต้องการล้มล้างสถาบันฯ เป็นเพียงเสียงส่วนน้อยเท่านั้น “วิธีการป้องกันให้ประเทศไทยไม่ให้เป็นสาธารณัฐคือการปฏิรูปสถาบันกษัตริย์” ปิยบุตรตอบคำถามผู้ร่วมเสวนาในแอปพลิเคชันคลับเฮ้าส์ ซึ่งถามถึงกรณีที่ประชาชนบางส่วนเริ่มพูดถึงเรื่องสาธารณรัฐมากขึ้น ปิยบุตรกล่าวว่าหากจะเดินออกจากวิกฤติไปสู่การออกแบบอนาคตร่วมกัน ทำให้ทุกคนทุกฝ่ายทุกอุดมการณ์ความฝันอยู่ร่วมกันได้อย่างสันติ ทุกฝ่ายจำเป็นต้องพูดคุยเรื่องนี้ด้วยเหตุด้วยผลกันอย่างตรงไปตรงมา พร้อมเรียกร้องไปยังสื่อกระแสหลักให้ช่วยมอบพื้นที่แก่เรื่องการแก้ไข ม.112 ให้มากขึ้น เช่น จัดวงเสวนาหรือดีเบตระหว่างพรรคการเมือง หรือกลุ่มนักเคลื่อนไหว หรือถ้ามีสื่อไหนจะเชิญตนไปร่วมวงดีเบต ตนก็พร้อมและยินดีไปร่วมด้วยเช่นกัน ทั้งยังตอบคำถามผู้ร่วมฟังเสวนาที่แสดงความกังวลว่าการคงไว้ซึ่ง ม.112 แต่กำหนดให้เฉพาะสถาบันฯ เป็นผู้แจ้งความเอาผิดเอง จะเป็นการทำให้ภาพลักษณ์ของสถาบันฯ เสื่อมเสียมากน้อยเพียงใดเมื่อเทียบกับการเปิดให้ใครก็ได้ไปแจ้งความเอาผิด ซึ่งปิยบุตรตอบว่าไม่ว่าจะทางใดก็ยังคงมีผลต่อภาพลักษณ์ของสถาบันฯ แต่การที่กฎหมายอนุญาตให้เฉพาะสถาบันฯ เป็นผู้ฟ้องนั้นหมายความว่ากษัตริย์ทรงวินิจฉัยแล้วว่าคำพูดหรือการกระทำนั้นส่งผลให้พระองค์เสื่อมเสียพระเกียรติ ซึ่งเป็นพระราชวินิจฉัยที่มาจากพระองค์เอง ไม่ใช่บุคคลอื่นไปแอบอ้างอย่างในทุกวันนี้ หากเป็นเช่นนี้แล้วก็จะไม่ต่างอะไรกับกฎหมายหมิ่นประมาททั่วไปที่เป็นเรื่องระหว่างคู่ขัดแย้ง 2 ฝ่ายโดยตรง ส่วนกรณีที่ประชาชนหลายฝ่ายออกมาเรียกร้องว่าอย่าเพิ่งไปแตะเรื่อง ม.112 ให้ช่วยแก้ไขปัญหาปากท้องของประชาชนก่อนนั้น ปิยบุตรมองว่าไม่มีข้อห้ามเรื่องการเรียกร้องว่าจะต้องทำได้ทีละเรื่องเท่านั้น เราสามารถเรียกร้องหลายเรื่องพร้อมกันได้ ทั้งประเด็นปัญหาเศรษฐกิจ และสิทธิเสรีภาพ ตนจึงมองว่าประชาชนและสภาสามารถผลักดันเรื่องแก้ไข ม.112 ไปพร้อมๆ กับการเรียกร้องเสรีภาพในการแสดงออกได้ ขณะเดียวกัน ปิยะบุตรก็กล่าวว่า ม.112 ถือว่าเกี่ยวข้องกับปากท้องของประชาชน เพราะสถาบันกษัตริย์ได้รับงบประมาณจากภาษีประชาชนปีละหลายหมื่นล้านบาท ซึ่งเงินจำนวนนี้สามารถนำไปจัดสรรให้กับภาคส่วนอื่นที่เกี่ยวข้องกับปากท้องประชาชนได้ โดยเฉพาะในช่วง 2 ปีที่ผ่านมา ซึ่งเกิดวิกฤติโรคระบาด ตามมาด้วยปัญหาเศรษฐกิจ แต่ในสภากลับไม่มีใครกล้าพูด มีเพียง ส.ส.พรรคก้าวไกล ที่พูดเรื่องนี้อย่างตรงไปตรงมา เช่น ส.ส.เบญจา แสงจันทร์ ซึ่งเข้ามาร่วมรับฟังในห้องคลับเฮาส์ในวันนี้ นอกจากนี้ ปิยบุตรยังตอบคำถามผู้ร่วมฟังการเสวนาว่าหากเป็นตุลาการศาลรัฐธรรมนูญ จะวินิจฉัยกฎหมายฉบับนี้ว่าขัดรัฐธรรมนูญหรือไม่ ซึ่งปิยบุตรตอบว่าตนจะวินิจฉัยว่า “ม.112 ขัดต่อรัฐธรรมนูญอย่างแน่นอน” โดยให้เหตุผลว่าอัตราโทษจำคุก 3-15 ปี สูงเกินไป ไม่ได้สัดส่วนกับการกระทำความผิด และกฎหมายนี้ละเมิดเสรีภาพในการแสดงความคิดเห็น ตนไม่ได้บอกว่าห้ามมีกฎหมายหมิ่นประมาทกษัตริย์ แต่กฎหมาย ม.112 ที่มีอยู่นี้ “เกินสัดส่วน” พร้อมยกตัวอย่างกรณีการต่อสู้ของสมยศ พฤกษาเกษมสุข ที่เคยร้องต่อศาลรัฐธรรมนูญให้วินิจฉัย ม.112 ว่าขัดต่อรัฐธรรมนูญหรือไม่ ซึ่งสุดท้ายตุลาการศาลชี้ว่า “ไม่ขัด” ตนจึงอยากให้ทุกคนไปย้อนอ่านคำวินิจฉัยดังกล่าว เพราะส่วนตัวมองว่าเป็นเหมือน “คำอาเศียรวาท” หรือคำถวายพระพรที่แฝงอยู่ในคำวินิจฉัยของศาลรัฐธรรมนูญ iLaw : ศาลสั่งจำคุก 'เบนจา' 6 เดือน 'ณัฐชนน' 4 เดือน คดีละเมิดอำนาจศาล สุดท้าย ปิยบุตรฝากไปถึงคนที่ทำงานในฝ่ายตุลาการ ทั้งผู้พิพากษาและอัยการว่าขอให้นำกรณี ม.112 ของนักกิจกรรม เช่น เบนจา อะปัญ, พริษฐ์ ชิวารักษ์ และคนอื่นๆ ไปทบทวน โดยถอดหมวกตำแหน่งที่ทำอยู่ในขณะนี้ แล้วย้อนกลับไปสวมหมวกนักศึกษานิติศาสตร์ชั้นปีที่ 2 ขณะนั่งทำข้อสอบวินิจฉัยหลักการของกฎหมาย ขอให้ตอบคำถามเรื่อง ม.112 เหมือนตอนทำข้อสอบแล้วสอบผ่าน ได้คะแนนดี “ใช้กฎหมายให้ตรงกับที่เรียนมา อย่าใช้กฎหมายเพียงเพราะมีเรื่องอะไรมาบีบบังคับมาดลใจ” ปิยบุตรกล่าว พร้อมฝากให้ประชาชนติดตามการเข้าชื่อเสนอยกเลิก ม.112 แบบออนไลน์ ซึ่งทางคณะก้าวหน้าจะเป็นผู้ออกแบบและสนับสนุนระบบการลงชื่อให้กับ iLaw และกลุ่มเคลื่อนไหวที่เปิดโต๊ะลงชื่อครั้งแรกเมื่อวันที่ 31 ต.ค. ที่ผ่านมา ข่าวการเมืองข่าวการเมืองม.112ปิยบุตร แสงกนกกุลคณะก้าวหน้า#ม็อบ31ตุลา64ยกเลิก112ราษฎรประสงค์ยกเลิก 112#ยกเลิก112หมิ่นประมาทกษัตริย์สถาบันกษัตริย์ประมวลกฎหมายอาญามาตรา 112มาตรา 112สมยศ พฤกษาเกษมสุขเบนจา อะปัญพริษฐ์ ชิวารักษ์ประยุทธ์ จันทร์โอชาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/sNxEkhzmMmw/95759,2021_11_02
