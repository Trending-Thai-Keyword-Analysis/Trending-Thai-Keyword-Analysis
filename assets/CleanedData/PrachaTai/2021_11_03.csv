title,summary,link,published
ประมวลท่าทีฝ่ายการเมืองต่อยกเลิก/แก้ ม.112,"Submitted on Wed, 2021-11-03 00:06 ทักษิณเสนอหยุดดราม่าประเด็นนี้ ชี้ตัวกฎหมายไม่เคยมีปัญหา แต่คนที่เป็นปัญหาคือคนที่อยู่ในกระบวนการยุติธรรม ประวิตร ระบุ พปชร.ไม่เอาด้วยแน่นอน ปชป.ไม่คิดแก้ ม.112 'ไทยภักดี' หนุนใช้ 112, 116 อย่างเคร่งครัด พรรคกล้า ย้ำไม่เอาด้วย แก้ ม.112 'รวมพลังประชาชาติไทย' ค้านแก้ ‘ก้าวไกล’ เดินหน้าแก้ ม.112 'วิษณุ' ระบุยื่นแก้ ม.112 ทำได้ปกติเหมือนแก้กฎหมายทั่วไป พรรคสามัญชน หนุนยกเลิก ชี้เป็นบันไดขั้นแรกที่จะปูทางไปสู่การปฏิรูปสถาบันฯ กลุ่ม CARE ร่วมเป็นส่วนหนึ่งแก้ ม.112, 116 2 พ.ย.2564 หลังจาก 31 ต.ค.ที่ผ่านมา ราษฎรประสงค์ยกเลิก 112 จัดชุมนุมที่บริเวณแยกราชประสงค์ เพื่อล่ารายชื่อ ยกเลิกประมวลกฎหมายอาญา ม.112 พร้อมย้ำจุดยืน 3 ข้อเรียกร้อง ได้แก่ 1) พล.อ.ประยุทธ์ จันทร์โอชา และองคาพยพต้องลาออกจากตำแหน่ง เพราะบริหารประเทศล้มเหลว และเข้าสู้อำนาจโดยการรัฐประหาร 2) ร่างรัฐธรรมนูญใหม่ทั้งฉบับ และ 3) ปฏิรูปสถาบันกษัตริย์ให้อยู่ภายใต้รัฐธรรมนูญ นั้น ประมวล #ม็อบ31ตุลา64 ราษฎรประสงค์ยกเลิก ม.112-'รุ้ง ปนัสยา' กรีดแขนประท้วง 'เพื่อไทย' ระบุพร้อมนำข้อเสนอแก้ ม.112, 116 เข้าสู่สภาฯ 'คณะก้าวหน้า' ย้ำหมดเวลา 112 คืนอนาคตสังคมไทย ฝ่ายการเมืองและพรรคการเมืองต่างๆ ออกมาแสดงท่าทีต่อการเคลื่อนไหวนี้ โดยเริ่มจากทันทีที่มีราษฎรประสงค์ยกเลิก 112 ประกาศ ชัยเกษม นิติสิริ ประธานคณะกรรมการยุทธศาสตร์และทิศทางการเมืองพรรคเพื่อไทย ประกาศพร้อมนำข้อเสนอแก้ ม.112 และ ม.116 เข้าสู่วาระการประชุมรัฐสภา ต่อด้วย คณะก้าวหน้า ระบุว่า พร้อมเดินหน้าร่วมรณรงค์ล่ารายชื่อให้ได้มากที่สุด และนำประสบการณ์ องค์ความรู้จากการเข้าชื่อแก้ รัฐธรรมนูญ มาสนับสนุนการรณรงค์นี้ โดย ชัยเกษม ออกมาให้สัมภาษณ์อีกด้วยว่า กระบวนการพิจารณาแก้ไขกฎหมายเป็นอำนาจหน้าที่ของรัฐสภา ซึ่งจะเป็นการพิจารณาโดยตัวแทนประชาชนตามกระบวนการประชาธิปไตย จุดยืนของพรรคเพื่อไทยมีเจตนาเพื่อให้นักโทษทางความคิดได้รับการปล่อยตัว และไม่ให้เกิดนักโทษทางความคิดเพิ่มขึ้นอีก ซึ่งจะเป็นจุดเริ่มต้นของการฟื้นฟูความเชื่อมั่นในระบบยุติธรรมของประเทศไทย ส่วนการจะแก้ไขกฎหมายใดและมีเนื้อหารายละเอียดอย่างไรเป็นอำนาจของรัฐสภา ทักษิณเสนอหยุดดราม่าประเด็นนี้ ชี้ตัวกฎหมายไม่เคยมีปัญหา แต่คนที่เป็นปัญหาคือคนที่อยู่ในกระบวนการยุติธรรม อย่างไรก็ตามล่าสุด วันนี้ (2 พ.ย.64) เมื่อเวลา 22.40 น. ทักษิณ ชินวัตร อดีตนายกรัฐมนตรี โพสต์เฟซบุ๊ก 'Thaksin Shinawatra' ระบุว่า 2-3 วันนี้ได้ฟังดราม่าเกี่ยวกับเรื่อง ม.112 จากทั้งฝ่ายเห็นด้วยและไม่เห็นด้วยในการที่จะแก้ไขหรือยกเลิก ตนขอแสดงความคิดเห็นในฐานะที่เคยเป็นนายกรัฐมนตรีมา และผ่านการปรึกษาในเรื่อง ม.112 มาหลายครั้ง ""ขอเล่าเป็นประสบการณ์ ม.112 มีมานานตั้งแต่สมัยจอมพลสฤษดิ์ (ธนะรัชต์) น่าจะประมาณปี 2500 ตัวกฎหมายเองไม่เคยเป็นปัญหา แต่ปัญหาที่เกิดขึ้นทุกวันนี้ มันเกิดจากการปฎิบัติที่ไม่ถูกต้อง เพราะว่าบุคคลในกระบวนการยุติธรรมอาจจะเกิดจากความกลัวหรืออาจจะเกิดจากความอยากแสดงความจงรักภักดีโดยไม่ยึดหลักนิติธรรม แล้วเกิดการใช้อำนาจในทางที่ผิดหรือ Abuse of Power เพื่อหวังผล โดยเฉพาะอย่างยิ่งทางรัฐบาล เพื่อหวังผลทางการเมือง เลยทำให้เกิดความไม่พอใจ และยิ่งใช้มากก็ยิ่งเกิดความไม่พอใจมาก ซึ่งในสมัยก่อนสนง.ตำรวจแห่งชาติ จะมีคณะกรรมการพิจารณาเรื่องที่ร้องเรียนขึ้นมาว่าเป็นเรื่องของการจงใจที่จะละเมิด ม.112 จริงหรือเปล่า และจำนวนคดีก็มีน้อย และทุกอย่างก็เป็นไปตามกระบวนการพิจารณาทางอาญา (Due Process of Law)"" ทักษิณ โพสต์ ฉะนั้นปัญหาก็น้อย แต่ช่วงนี้ปัญหาเยอะมาก ยิ่งใช้อีกฝ่ายหนึ่งก็มีความโกรธเคืองแล้วก็ไปโทษกันต่างๆ นาๆ ซึ่งผมเคยบอกแล้วว่า รัฐบาลน่าจะจับเข่าคุยกับกลุ่มเยาวชนที่เห็นต่างในทุกวันนี้ เราก็จะได้แนวทางที่อยู่ร่วมกันระหว่างคนในวัยที่ต่างกัน ถ้าจะเริ่มติดกระดุมใหม่ที่ติดผิดเม็ด ก็โดยการที่ปรับกระบวนการในการดำเนินคดีของ 112 เสียใหม่ ให้เหมือนในอดีตที่ทำอย่างเป็นระบบระเบียบ ไม่กลั่นแกล้ง ไม่หาเรื่อง แล้วก็ปล่อยผู้ถูกกล่าวหาให้ได้รับการประกันและใช้กระบวนการยุติธรรมทางอาญาและดำเนินการตามกระบวนการยุติธรรมทางอาญาไป และพูดคุยกับเด็กๆ จะได้เข้าใจตรงกัน เราจะอยู่ร่วมกันต้องมีกติกา กติกาอะไรที่มันยอมรับกันได้ทุกฝ่ายเป็นเรื่องสำคัญ อดีตนายกฯ โพสต์อีกว่า ก่อนที่จะบอกว่ายกเลิก ม.112 เพราะอารมณ์โกรธ จากอารมณ์โกรธ หรือบางคนก็ต้องการจะยกเลิกโดยไม่มีเหตุผล หรือไม่ยกเลิก ม.112 ไม่เอาเด็ดขาด ซึ่งแน่นอนมันมี Yes and No แต่ขณะเดียวกันนั้น การพูดคุยกันน่าจะดีกว่า และการจัดระเบียบให้เป็นระเบียบเสียจะดีกว่า วันนี้บ้านเมืองเหมือนกับอยู่ในภาวะที่ไม่มีการจัดการ ไม่มีการบริหาร บ้านเมืองเปรียบเสมือนอยู่ในภาวะไม่มีการบริหารการจัดการ คงเลือกใช้แต่ Law and Order ซึ่งมันเป็นการขัดหลักที่จะให้สังคมอยู่ร่วมกันอย่างสามัคคีไม่แตกแยก ""ผมขอแนะนำว่าก่อนจะมาบอกว่าจะแก้ ม. 112 หรือไม่ ขอให้ไปเริ่มย้อนคิดว่า เมื่อตัวกฎหมายไม่เคยมีปัญหา แต่คนที่เป็นปัญหาคือคนที่อยู่ในกระบวนการยุติธรรมและคนที่นำประเด็นนี้มาสร้างความแตกแยกในสังคมต่างหาก ถ้ามีการจัดระเบียบให้ถูกต้องและมีการพูดคุยกับผู้เห็นต่างบ้าง ก็จะเป็นจุดเริ่มต้นทีดี และนำไปสู่การรักษากฎหมายที่เป็นธรรม และก็จะไม่มีใครเดือดร้อน แต่วันนี้ ขอย้ำอีกครั้งว่าประเทศขาดการบริหารการจัดการ เลือกที่จะใช้ Law and order เท่านั้น ขอให้ทั้ง 2 ฝ่ายหยุดดราม่า หายใจยาวๆ มาเริ่มต้นใหม่ตามที่ผมแนะนำเบื้องต้น เพื่อความรัก เพื่อการถวายความจงรักภักดีที่ถูกต้อง ถูกทาง ไม่ให้เจ้านายต้องถูกครหาโดยที่ไม่รู้"" ทักษิณ ระบุในโพสต์ดังกล่าว ประวิตร ระบุ พปชร.ไม่เอาด้วยแน่นอน วันนี้ (2 พ.ย.) มติชนออนไลน์ รายงานว่าปฏิกิริยาจากพรรคพลังประชารัฐ (พปชร.) โดย พล.อ.ประวิตร วงษ์สุวรรณ รองนายกรัฐมนตรี ในฐานะหัวหน้าพรรคฯ กล่าวถึงกรณีการเสนอร่างแก้ไขประมวลกฎหมายอาญา ม. 112 และม.116 ว่าพรรค พปชร.มีจุดยืนชัดเจนเรื่องสถาบันพระมหากษัตริย์ คือจะต้องดำเนินการเป็นไปตามที่พรรคได้ให้ไว้ เกี่ยวกับเรื่องสถาบันพระมหากษัตริย์ที่จะต้องอยู่ต่อไป เพราะสถาบันพระมหากษัตริย์ได้สร้างประเทศชาติ พรรค พปชร.ไม่เอาด้วยแน่นอน แต่เราจะรับฟังข้อคิดเห็นจากประชาชนทั่วไป เราจะช่วยเหลือประชาชนให้อยู่ดีกินดี ให้อยู่ร่วมกันอย่างสันติ ปชป.ไม่คิดแก้ ม.112 'ไทยภักดี' หนุนใช้ 112, 116 อย่างเคร่งครัด วานนี้ (1 พ.ย.) มติชนอออไลน์ รายงานปฏิกิริยาจากพรรคประชาธิปัตย์ จุรินทร์ ลักษณวิศิษฏ์ รองนายกรัฐมนตรี และ รัฐมนตรีว่าการกระทรวงพาณิชย์ ในฐานะหัวหน้าพรรคประชาธิปัตย์ให้สัมภาษณ์กรณีความเคลื่อนไหวทางการเมืองให้ยกเลิก ม.112 ว่า สำหรับพรรคประชาธิปัตย์ตนได้ยืนยันไปชัดเจนหลายครั้งว่าทิศทาง จุดยืนก็คือพรรคฯ ยึดมั่นการปกครองในระบอบประชาธิปไตยอันมีพระมหากษัตริย์ทรงเป็นประมุข อันนี้มีความชัดเจน และไม่มีอะไรเปลี่ยนแปลง อย่างไรก็ตามสำหรับสถานการณ์ของกฎเกณฑ์ กติกาประเทศปัจจุบันคือรัฐธรรมนูญเรายังเห็นว่ามีความจำเป็นที่จะต้องได้รับการแก้ไขไปสู่ความเป็นประชาธิปไตยยิ่งขึ้น สำหรับ ม.112 นั้น พรรคฯไม่มีความคิดในการที่จะไปแก้ไข ซึ่งเป็นสิ่งที่พรรคฯ ได้พูดมาตลอด เพราะเราคิดว่าการปกครองในระบบประชาธิปไตยอันมีพระมหากษัตริย์ทรงเป็นประมุขนั้นมีความเหมาะสมที่สุดสำหรับประเทศไทยของเรา โพสต์ทูเดย์รายงานด้วยว่า พรรคไทยภักดีออกแถลงการณ์ สนับสนุนการบังคับใช้ประมวลกฎหมายอาญา มาตรา 112 และมาตรา 116 อย่างเคร่งครัดตามกระบวนการยุติธรรม พรรคกล้า ย้ำไม่เอาด้วย แก้ ม.112 'รวมพลังประชาชาติไทย' ค้านแก้ วานนี้ (1 พ.ย.) มติชนออนไลน์ รายงานว่า อรรถวิชช์ สุวรรณภักดี เลขาธิการพรรคกล้า กล่าวแสดงความไม่เห็นด้วยกับการยกเลิกประมวลกฎหมายอาญา ม.112 ว่าถ้าคิดแบบปฏิบัตินิยมในสถานการณ์ปัจจุบัน หากยกเลิกม. 112 จะเร่งความขัดแย้งในชาติให้รุนแรงขึ้นอีก เช่น 1.เกิดการดูหมิ่นต่อสถาบันมากขึ้น 2.เกิดความขัดแย้งสองฝ่าย และจะนำไปสู่การปะทะกันบนท้องถนน และ 3.เกิดวิกฤตการเมืองรอบใหม่ เป็นช่องว่างทำให้เกิดการแทรกแซงทางการเมือง เข้ายึดอำนาจหรือรัฐประหารอีก ข่าวสดออนไลน์ รายงานปฏิกิริยาจาก พรรครวมพลังประชาชาติไทย โดย เขตรัฐ เหล่าธรรมทัศน์ ส.ส.บัญชีรายชื่อ โฆษกพรรคฯ โพสต์ข้อความแสดงความเห็นกรณีมีการเสนอแก้ไขกฎหมายอาญา ม. 112 ว่า ขอคัดค้านการแก้ไข ม.112 กฎหมายคือกติกาของสังคมในการอยู่ร่วมกัน การกระทำผิดซ้ำแล้วซ้ำเล่า แล้วจะยกมาแก้ พวกท่านแน่ใจแล้วหรือว่าคนไทยส่วนใหญ่ยอมรับได้ ‘ก้าวไกล’ เดินหน้าแก้ ม.112 'วิษณุ' ระบุยื่นแก้ ม.112 ทำได้ปกติเหมือนแก้กฎหมายทั่วไป ชัยธวัช ตุลาธน เลขาธิการพรรคก้าวไกล เปิดเผยว่า วันนี้ (2 พ.ย.)ในช่วงบ่ายจะมีการประชุมของพรรค ก.ก. ซึ่งจะเป็นการเตรียมวาระที่สำคัญในการประชุมสภาในเดือนนี้ เช่น การพิจารณาร่างกฎหมาย การเตรียมขออภิปรายทั่วไปแบบไม่ลงมติตามรัฐธรรมนูญ ม. 152 ซึ่งในสัปดาห์หน้าก็จะมีร่างแก้ไขรัฐธรรมนูญของประชาชนเข้ามาอีก 1 ร่างที่เสนอโดยแคมเปญของกลุ่ม Re-Solution รวมถึงเรื่องที่ยังค้างอยู่ ที่สำคัญคือร่างแก้ไขประมวลกฎหมายอาญาที่พรรค ก.ก.เคยเสนอแล้วยังค้างอยู่ 1 ฉบับที่มีการแก้ไข ม.112 ด้วย ซึ่งก่อนหน้านี้สำนักงานเลขาธิการสภาผู้แทนราษฎรได้ท้วงติงมาให้เราแก้ไข โดยอ้างว่าร่างของพรรคก้าวไกลขัดหรือแย้งต่อรัฐธรรมนูญมาตรา 6 ซึ่งพรรคพิจารณาแล้วยืนยันว่า ร่างของเราไม่ได้ขัดต่อรัฐธรรมนูญแต่อย่างใด ทั้งนี้ คงจะมีการแถลงและยื่นหนังสือต่อสภาต่อไป ข่าวสดออนไลน์รายงานด้วยว่า วิษณุ เครืองาม รองนายกรัฐมนตรีให้สัมภาษณ์กรณีพรรคการเมืองมีความเคลื่อนไหวผลกดันแก้ไขประมวลกฎหมายอาญาม.112 กับม.116 ว่า เรื่องนี้เหมือนการแก้กฎหมายทั้งหลาย ถ้าเสียงส่วนใหญ่ในสภาเห็นด้วย ก็ถือเป็นสิทธิ์ของส.ส. กฎหมายดังกล่าวไม่ใช่เรื่องกฎหมายการเงิน ไม่ต้องให้รัฐบาลรับรอง สามารถเข้าชื่อเสนอต่อสภาได้ตามปกติ พรรคสามัญชน หนุนยกเลิก ชี้เป็นบันไดขั้นแรกที่จะปูทางไปสู่การปฏิรูปสถาบันฯ พรรคสามัญชน - Commoners Party โดย เลิศศักดิ์ คำคงศักดิ์ หัวหน้าพรรคฯ ออกแถลงการณ์ยกเลิก 112 โดยระบุว่า ถือเป็นบันไดขั้นแรกที่จะปูทางไปสู่การปฏิรูปสถาบันกษัตริย์ในเรื่องอื่น ๆ ได้อย่างเป็นรูปธรรม กลุ่ม CARE ร่วมเป็นส่วนหนึ่งแก้ ม.112, 116 กลุ่ม CARE คิด เคลื่อน ไทย โพสต์ขอร่วมเป็นส่วนหนึ่งในการเรียกร้องให้มีการแก้ไขกฎหมาย ม.112 ม.116 และกฎหมายอื่นใดที่ถูกใช้เพื่อจำกัดสิทธิเสรีภาพและกดปราบประชาชนผู้เป็นเจ้าของประเทศ ""เพื่อให้ประชาชนผู้บริสุทธิ์ได้ปลอดภัยจากการใช้อำนาจที่เกินขอบเขตของเจ้าหน้าที่รัฐ เพื่อให้นักโทษทางความคิดได้รับการปล่อยตัวและคืนความยุติธรรมแก่พวกเขา เพื่อให้รัฐบาลไม่สามารถใช้อำนาจและกำลังที่ตนถือครองเข้าปราบปรามประชาชนผู้บริสุทธิ์ และเพื่อให้ประเทศไทย เป็นประเทศที่ไม่มีนักโทษทางความคิดอีกต่อไป นี่คือก้าวแรกของการฟื้นฟูความเชื่อมั่นในระบบยุติธรรมของประเทศไทย"" กลุ่ม CARE ระบุ ข่าวการเมืองราษฎรประสงค์ยกเลิก 112ม.112ชัยเกษม นิติสิริพรรคเพื่อไทยคณะก้าวหน้าทักษิณ ชินวัตรประวิตร วงษ์สุวรรณพรรคพลังประชารัฐพรรคประชาธิปัตย์พรรคกล้าพรรครวมพลังประชาชาติไทยพรรคก้าวไกลพรรคสามัญชนกลุ่ม CARE คิด เคลื่อน ไทยติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/66RROA1H8Ac/95760,2021_11_03
อัพเดทมนุษยธรรม-สงครามปาตานี Ep3 : มุม ปธ.สมัชชาประชาสังคมฯ-ส.ส.ประชาชาติ,"Submitted on Wed, 2021-11-03 02:22อิสมาอีล ฮายีแวจิ : สัมภาษณ์/เรียบเรียง ส.ส.พรรคประชาชาติเผยคนในพื้นที่มีจิตสำนึกด้านมนุษยธรรมผ่านกิจกรรมทางสังคมอยู่แล้ว เพียงแต่ขาดโอกาสการเรียนรู้กฎหมายมนุษยธรรมระหว่างประเทศ ประธานสมัชชาประชาสังคมเพื่อสันติภาพยันหน่วยงานรัฐควรตระหนักรู้ประเด็นนี้ เพื่อส่งต่อความรู้สู่ชุมชน ขออย่าไปกีดกัดองค์กรด้านมนุษยธรรมระหว่างประเทศ ชี้หลังเจรจาผลกระทบต่อพลเรือนลดลง แต่การโจมตีพลรบกลับเพิ่มขึ้น กว่า 17 ปีของเหตุการณ์ปล้นปืนจากกองพันพัฒนาที่ 4 ค่ายกรมหลวงนราธิวาสราชนครินทร์ หรือ ค่ายปิเหล็ง จ.นราธิวาส วันที่ 4 ม.ค.2547 สถานการณ์ในพื้นที่ชายแดนใต้หรือปาตานี ปมความขัดแย้งกลับมาปะทุอีกครั้ง อย่างต่อเนื่อง รายงานชุดสัมภาษณ์ตั้งเป้าสัมภาษณ์เพื่ออัพเดทสถานการณ์สงคราม ความขัดแย้ง รวมทั้งประเด็นมนุษยธรรมในพื้นที่ผ่านมุมมองนักวิชาการ นักวิจัย ภาคประชาสังคม เอ็นจีโอ สื่อ ข้าราชการและนักการเมือง ตอนที่ 3 นี้ เป็นการพูดคุยกับ กมลศักดิ์ ลีวาเมาะ สมาชิกสภาผู้แทนราษฎรจังหวัดนราธิวาส เขต 4 พรรคประชาชาติ และทนายความ มูลนิธิศูนย์ทนายความมุสลิมจังหวัดชายแดนใต้ กับ มูฮำหมัดอาลาดี เด็งนิ ประธานสมัชชาประชาสังคมเพื่อสันติภาพ และประธานมูลนิธินูซันตาราเพื่อสิทธิมนุษยชนและการพัฒนา ในประเด็นสถานการณ์ในพื้นที่และความรับรู้เรื่องมนุษยธรรมของผู้ที่เกี่ยวข้อง อัพเดทมนุษยธรรม-สงครามปาตานี Ep1 : มุม ผอ.ศูนย์เฝ้าระวังสถานการณ์ภาคใต้ – ปธ.กลุ่มด้วยใจ อัพเดทมนุษยธรรม-สงครามปาตานี Ep2 : มุมนักวิชาการสันติศึกษา - ปธ.สภาประชาสังคมชายแดนใต้ คนในพื้นที่มีจิตสำนึกด้านมนุษยธรรมผ่านกิจกรรมทางสังคมอยู่แล้ว เพียงแต่ขาดโอกาสในการเรียนรู้กฎหมายมนุษยธรรมระหว่างประเทศ ส.ส.นราธิวาส เขต 4 พรรคประชาชาติ เปิดเผยต่อประเด็นการรับรู้เรื่องมนุษยธรรมของคนในพื้นที่ว่า โดยภาพรวมแล้วพื้นฐานจิตสำนึกของประชาชนในพื้นที่มันมีพื้นฐานในคุณค่าด้านมนุษยธรรมอยู่แล้ว เพียงแต่อาจจะไม่ได้พูดถึงคำว่ามนุษยธรรมตามรูปแบบของกฎหมายระหว่างประเทศโดยตรง แต่ตามขนบธรรมเนียมจะเห็นได้จากปรากฎการณ์กิจกรรมทางสังคมอย่างชัดเจน กมลศักดิ์ ลีวาเมาะ สมาชิกสภาผู้แทนราษฎรจังหวัดนราธิวาส เขต 4 พรรคประชาชาติ และทนายความ มูลนิธิศูนย์ทนายความมุสลิมจังหวัดชายแดนใต้ ส่วนการรับรู้และความเข้าใจประเด็นด้านมนุษยธรรมที่เป็นสากลตามกฎหมายระหว่างประเทศในปัจจุบันนั้น คิดว่าประชาชนในพื้นที่ส่วนใหญ่ยังขาดโอกาสในการเข้าถึง เพื่อการรับรู้และเข้าใจในประเด็นดังกล่าวอีกเป็นจำนวนมาก อาจจะมีประชาชนบางส่วน ซึ่งคิดว่าส่วนน้อยเท่านั้นที่มีความตื่นตัวและเข้าถึงโอกาสในการรับรู้ประเด็นด้านมนุษยธรรม เช่น กลุ่มคน หรือ ประชาชนที่มีส่วนเกี่ยวข้องโดยตรง หรือ ที่ได้รับผลกระทบโดยตรง หรือ กลุ่มองค์กรภาคประชาสังคมที่ทำงานในประเด็นที่มีส่วนเกี่ยวข้องกับประเด็นด้านมนุษยธรรมและสิทธิมนุษยชนโดยตรง “ถ้าจะยกระดับเพื่อให้สังคมหรือประชาชนในพื้นที่ให้มีความตระหนัก ตื่นตัวและเกิดการขับเคลื่อนประเด็นการปกป้องพลเรือน จะต้องขยับอีกพอสมควร โดยเฉพาะเรื่องการรับรู้และการเข้าใจในประเด็นดังกล่าว ตลอดจนการสร้างและพัฒนากลไกด้านการปกป้องมนุษยธรรมที่เป็นรูปธรรมอย่างมีส่วนร่วมจากภาคประชาชนในพื้นที่” กมลศักดิ์ เปิดเผย หน่วยงานรัฐควรตระหนักรู้ด้านมนุษยธรรม เพื่อส่งต่อความรู้สู่ชุมชน ย้ำอย่าไปกีดกันองค์กรด้านมนุษยธรรมระหว่างประเทศ ประธานสมัชชาประชาสังคมเพื่อสันติภาพ ให้ความเห็นต่อประเด็นนี้ว่า การรับรู้ในประเด็นเรื่องมนุษยธรรรมไม่ถึงขนาดว่าผู้คนจะมีความรู้ในระดับที่สูง ส่วนใหญ่จะรู้เพียงแค่ผิวเผิน แต่โดยพื้นฐานคนพอจะเข้าใจบ้าง แต่หากถามลึกลงไปก็ไม่มีความรู้เหมือนกัน เพราะโดยปกติแล้วคำว่ามนุษยธรรมพื้นฐานมันมีอยู่ในตัวของคนอยู่แล้ว แต่ไม่ได้มีความรู้ในเชิงวิชาการ ฉะนั้นหากรู้เพียงผิวเผินอาจจะส่งผลถึงความเข้าใจผิดก็ได้ แต่เรื่องนี้ไม่ใช่เฉพาะชาวบ้านอย่างเดียวที่ต้องรู้ ความจริงแล้วเจ้าหน้าที่ทหาร ตำรวจ หรือแม้แต่ผู้ที่ถืออาวุธสงครามก็ควรรู้เรื่องนี้ด้วย หากประเมินตอนนี้การรับรู้ของผู้ที่เกี่ยวข้องโดยตรงต่อเรื่องมนุษยธรรมถือว่าค่อนข้างต่ำมาก หรือ อาจจะไม่มีความรู้ในเรื่องนี้เลย ยกตัวอย่างง่ายๆ ในเรื่องการถ่ายรูปบัตรประชาชนช่วงที่ถูกสกัดตรงด่านตรวจ มันก็เหมือนเป็นการทำลายศักดิ์ศรีของความเป็นมนุษย์แล้ว หรือแม้แต่เรื่องการเก็บดีเอ็นเอของเด็ก ผู้ใหญ่ หรือแม้แต่ผู้หญิง แต่เมื่อองค์กรระหว่างประเทศเข้ามาเพื่อที่จะให้ความรู้ในเรื่องมนุษยธรรมระดับกฎหมายสากลกลับถูกกีดกันโดยรัฐไม่ให้เข้ามามีส่วนเกี่ยวข้องใดๆ กับพื้นที่แห่งนี้ เพราะรัฐมีมุมมองแบบเหมารวมกลายเป็นเรื่องความมั่นคงไปหมด ยกตัวอย่างเช่น เมื่อกลุมบีอาร์เอ็น (ขบวนการแนวร่วมปฏิวัติแห่งชาติมลายูปาตานี - BRN) ประกาศหยุดยิงฝ่ายเดียวช่วงโควิดเพื่อตอบสนองต่อการขอของสหประชาชาติ (UN) แต่การตอบสนองหรือการตอบรับโดยรัฐกลับไม่เห็นคุณค่า เพราะการมองแบบเหมารวมเป็นว่าเรื่องการช่วงชิงทางการเมืองและความมั่นคงของประเทศ แต่ไม่ได้มองเป็นเรื่องมนุษยธรรมแม้แต่สักนิดเดียว ทั้งที่ความจริงแล้วรัฐควรตอบสนองในเรื่องนี้ให้เป็นไปในทางที่ต้องยินดี เพราะมันเป็นสิ่งที่ควรจะเป็น ด้านกลุ่มเป้าหมายที่ควรต้องมีความรู้ในเรื่องมนุษยธรรมนี้อันดับแรกต้องเป็นกลุ่มของเจ้าหน้าที่รัฐ เนื่องจากเป็นกลุ่มที่บังคับใช้กฎหมายที่มีส่วนเกี่ยวข้องโดยตรงกับเรื่องมนุษยธรรม ที่ผ่านมารัฐบังคับใช้กฎหมายพิเศษเต็มอัตราศึก กลุ่มที่ 2 คือกลุ่มผู้นำหมู่บ้าน หรือผู้นำชุมชน อย่างเช่น อีหม่าม กำนัน ผู้ใหญ่บ้าน จำเป็นต้องมีความรู้เรื่องนี้เช่นเดียวกัน เพราะหน่วยงานรัฐเหล่านี้ต้องเป็นผู้ให้ความรู้ต่อคนในพื้นที่ เป็นหน้าที่ของรัฐ แต่ที่ผ่านมาเราไม่เห็นหน่วยงานต่างๆ ให้ความสำคัญในเรื่องนี้เลย กลับเป็นหน่วยงานรัฐเสียเองที่เป็นฝ่ายละเมิดสิทธิด้านมนุษยธรรม “ถ้ารัฐทำไม่ได้ หรือ ไม่มีความรู้ ก็ควรเปิดโอกาสให้องค์กรระหว่างประเทศด้านมนุษยธรรมมาเทรนด์ มาให้ความรู้ดังกล่าว ไม่ใช่กีดกันให้เขาออกจากพื้นที่ มันไม่ใช่” มูฮำหมัดอาลาดี กล่าว หลังเหตุการณ์ปะทะกันระหว่างพลรบมากกว่าพลเรือน แต่ก็ส่งผลกระทบโดยอ้อมต่อเด็กที่ต้องขาดผู้ปกครองไป ส.ส.พรรคประชาชาติมองพัฒนาการของเหตุการณ์ที่มีผลกระทบต่อพลเรือนและเด็กว่า เท่าที่ติดตามสถานการณ์ของเหตุการณ์ที่เกิดขึ้นในพื้นที่ภาพรวม ไม่ว่าจะเป็นสื่อ หรือ จากองค์กรภาคประชาสังคม รวมไปถึงองค์กรภาคประชาชนในพื้นที่ จะเห็นว่าจำนวนสถิติเหตุการณ์ลดลงมากพอสมควร หากเทียบกับช่วงแรกของสถานการณ์ “มีความลดลงพอสมควรเช่นกัน ถึงแม้ว่าเหตุการณ์จะมีเกิดขึ้นบ้างเป็นช่วงๆ แต่ลักษณะเหตุการณ์จะเป็นการปะทะวิสามัญระหว่างคู่ขัดแย้งหลักบ่อยขึ้น ทำให้กลุ่มเป้าหมายที่ตกเป็นเหยื่อของเหตุการณ์ในแต่ละครั้ง ส่วนใหญ่แล้วจะเป็นกลุ่มคนที่ถืออาวุธเป็นส่วนใหญ่ไม่ว่าจะเป็นฝ่ายไหนก็ตาม อย่างไรก็ตามเมื่อมีการสูญเสีย เด็กจำนวนไม่น้อยมักจะตกเป็นเหยื่อหรือได้รับผลกระทบในทางอ้อมด้วย จะเห็นได้ว่าจำนวนเด็กกำพร้าโดยเฉพาะในพื้นที่มีปริมาณเพิ่มมากขึ้น ซึ่งคิดว่าจะต้องได้รับการดูแลและคุ้มครองด้วยเช่นกัน” ส.ส.พรรคประชาชาติ กล่าวถึงผลกระทบโดยตรงต่อพลเรือนโดยเฉพาะเด็ก หลังเจรจาผลกระทบต่อพลเรือนลดลง แต่การโจมตีพลรบกลับเพิ่มขึ้น “ผมอยากชวนมองพัฒนาการของผู้ที่ได้รับผลกระทบจากเหตุการณ์ในช่วง ปี 2556-2564 หลังจากมีกระบวนการเจรจาเกิดขึ้น ผลกระทบกลุ่มเป้าหมายอ่อนแอลดลงอย่างต่อเนื่อง บางช่วงก็มีเกิดขึ้นเป็นประปราย และบางช่วงแทบที่จะไม่มีให้เห็นเลย แต่การโจมตีเป้าหมายที่ติดอาวุธสงครามกลับเพิ่มมากขึ้น” ประธานสมัชชาประชาสังคมเพื่อสันติภาพ กล่าว มูฮำหมัดอาลาดี เด็งนิ ประธานสมัชชาประชาสังคมเพื่อสันติภาพ และประธานมูลนิธินูซันตาราเพื่อสิทธิมนุษยชนและการพัฒนา ประธานสมัชชาประชาสังคมเพื่อสันติภาพ กล่าวด้วยว่า สังเกตดูแล้วส่วนใหญ่จะมุ่งไปยังกลุ่มเป้าหมายที่ติดอาวุธสงคราม บางทีมันก็เกี่ยวโยงกับการเมืองท้องถิ่น เรื่องยาเสพติดบ้าง ค้าของเถื่อนบ้าง ก็นำมาเชื่อมโยงไปเป็นเหตุการณ์ความมั่นคงหมด เพราะรูปแบบวิธีการก็มีการลอกเลียนแบบก่อเหตุให้คล้ายกับเหตุการณ์ความมั่นคงอย่างเช่น เรื่องวางระเบิดใต้ท้องรถของนักการเมืองท้องถิ่น หรือ ขว้างไปป์บอมไปยังบ้านพ่อค้ายาเสพติด เป็นต้น เป็นปรากฎการณ์ใหม่ที่ดี ส่งผลบวกต่อการปกป้องพลเรือนตามหลักการมนุษยธรรม ส.ส.กมลศักดิ์ แสดงความเห็นในเรื่องการประกาศเดี่ยวของ BRN กับ Geneva Call ว่าด้วยการปกป้องเด็กจากการขัดกันทางอาวุธว่า ตนไม่ค่อยมีข้อมูลเกี่ยวกับคำประกาศดังกล่าวในรายละเอียดเท่าไหร่นัก แต่พอทราบบ้างว่ามันมีประกฎการณ์ดังกล่าวเกิดขึ้นในช่วง 1-2 ปีที่ผ่านมา ซึ่งถือว่าเป็นสัญญาณที่ดีและเป็นปรากฎการณ์ใหม่ที่ส่งผลบวกต่อการปกป้องพลเรือน โดยเฉพาะเด็กตามหลักการมนุษยธรรมให้ไม่ตกเป็นเหยื่อจากสถานการณ์ความขัดแย้งในพื้นที่ ไม่ว่าจะทางตรงหรือทางอ้อม ส.ส.กมลศักดิ์ กล่าวด้วยว่า ถึงแม้ว่าการประกาศดังกล่าวจะเป็นการประกาศฝ่ายเดียวก็ตาม แต่ก็ไม่ได้สร้างความเสียหายในแง่ของผลจากการประกาศดังกล่าว อีกทั้งมันเหมือนกับเป็นการให้คำมั่นสัญญากับประชาคมทั้งในและระหว่างประเทศว่าจะปฎิบัติตามคำประกาศดังกล่าว ซึ่งถือว่าเป็นเรื่องที่ดีและเป็นประโยชน์ในแง่ของการปกป้องพลเรือน โดยเฉพาะกลุ่มเป้าหมายเด็กเพื่อให้เป็นไปตามหลักมนุษยธรรม BRN กล้าประกาศ เพราะเป็นเรื่องที่โดยปกติเขาไม่เคยมุ่งเป้าไปยังเด็กอยู่ก่อนแล้ว มูฮำหมัดอาลาดี ปิดท้ายเรื่องการประกาศฝ่ายเดียวของ BRN ว่า เป็นเรื่องที่ดีเช่นเดียวกัน แต่ปกติแล้วหากสังเกตการณ์ตั้งแต่แรก การมุ่งเป้าไปยังเด็กโดยตรงของฝ่าย BRN แทบจะไม่มีนอกเสียจากโดนลูกหลง หรือ การนำเด็กที่มีอายุต่ำกว่า 18 ปีมาเป็นกองกำลังติดอาวุธ สังเกตุจากเหตุการณ์วิสามัญแต่ละครั้งก็ยังไม่เห็นผู้เสียชีวิตจะมีอายุต่ำกว่า 18 ปี โดยส่วนใหญ่แล้วจะอยู่ในระดับ 20 ต้นๆ จนถึงปลาย 40 อย่างกรณีเด็กอายุ 14 ปี ที่ถูกทหารวิสามัญเสียชีวิต พิสูจน์แล้วว่าเป็นการจัดฉากโดยเจ้าหน้าที่ทหารพรานในพื้นที่ แต่กล่าวหาว่าเด็กใช้อาวุธปืนยิงถล่มมค่าย จึงมีการสวนกลับโดยเจ้าหน้าที่รัฐ เหตุการณ์นี้เกิดขึ้นที่ อ.ศรีสาคร จ.นราธิวาส สามารถเสริชหาได้ใน Google “BRN เลยกล้าที่จะออกมาประกาศให้สัญญาในเรื่องนี้ เพราะเป็นเรื่องที่ง่ายสำหรับ BRN ที่ไม่มีส่วนเกี่ยวข้องโดยตรงกับเหตุการณ์ดังตัวอย่างที่กล่าวมาข้างต้นอยู่แล้ว” มูฮำหมัดอาลาดี กล่าว สัมภาษณ์การเมืองสิทธิมนุษยชนความมั่นคงมูฮำหมัดอาลาดี เด็งนิอิสมาอีล ฮายีแวจิกมลศักดิ์ ลีวาเมาะBRNGeneva Callปาตานีมนุษยธรรมชายแดนใต้ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/iF65bolGmFg/95761,2021_11_03
สมศักดิ์ เจียมธีรสกุล เปิด นสพ. เก่า อ่านชนวน 6 ตุลา ผ่านข่าวก่อนเกิดเหตุ | อ่านให้ฟัง,"Submitted on Wed, 2021-11-03 09:40 5 ต.ค.55 ผู้สื่อข่าวรายงานว่า สมศักดิ์ เจียมธีรสกุล อาจารย์ประวัติศาสตร์ มหาวิทยาลัยธรรมศาสตร์ โพสต์ข้อความในเฟซบุ๊ค “วันนี้เมื่อ 36 ปีก่อน” โดยนำรูปปกหนังสือพิมพ์เก่าฉบับต่างๆ ไม่ว่าจะเป็น ดาวสยาม บ้านเมือง ไทยรัฐ บางกอกโพสต์ ประชาชาติ เปรียบเทียบการพาดหัวข่าวเกี่ยวกับการชุมนุมใหญ่ของประชาชนและนักศึกษาในมหาวิทยาลัยธรรมศาสตร์ ในวันที่ 1, 2, 3, 4, 5 ตุลาคม 2519 ก่อนจะเกิดเหตุการณ์กวาดล้างนักศึกษาและประชาชนในวันที่ 6 ตุลาคม 2519 สำหรับในวันนี้ ( 5 ต.ค.) เมื่อ 36 ปีที่แล้ว สมศักดิ์ ได้วิเคราะห์ข่าวของหนังสือพิมพ์ฉบับต่างๆ ไว้ว่า ชนวนของการจุดประเด็นเรื่องละครแขวนคอ อันเป็นเหตุให้ฝ่ายขวาลุกฮือและมีการกวาดล้างผู้ชุมนุมอย่างโหดเหี้ยมนั้น ถูกจุดขึ้นจากประเด็นเพียงเล็กน้อยและด้วยเวลาอันรวดเร็วเพียงใด ทั้งที่สื่อมวลชนเกือบทั้งหมด รวมทั้งดาวสยามเองนำเสนอข่าวการแสดงละครนี้ในวันที่ 5 ต.ค. เป็นเพียงข่าวเล็กๆ ที่แทบไม่ได้รับความสนใจ อ่านทั้งหมดได้ที่: https://prachatai.com/journal/2012/10/43000 ประชาไท #อ่านให้ฟัง หยิบบทความที่น่าสนใจมาอ่านให้คุณฟัง แบบไม่ต้องอ่าน ข่าวการเมืองสังคมสิทธิมนุษยชนคุณภาพชีวิตPrachatai Podcastpodcastอ่านให้ฟังมัลติมีเดีย6 ตุลา 19หนังสือพิมพ์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/xS2MjZvrqeE/95762,2021_11_03
'จักรพล' เพื่อไทย เตือน 'ประยุทธ์' เปิดประเทศแต่ติดกับดักวัคซีน หวั่นท่องเที่ยวเสียหายหนัก,"Submitted on Wed, 2021-11-03 11:14ทีมสื่อพรรคเพื่อไทย รายงาน 'จักรพล' จี้ 'ประยุทธ์' เปิดประเทศรอบคอบ แม่นยำ ปกป้องประชาชนสูงสุด ชี้โควิดทำรายได้ท่องเที่ยวหาย 2 ล้านล้าน สตาร์ตอัปใหม่บริหารจัดการไม่ดีพังแน่ 3 พ.ย. 2564 จักรพล ตั้งสุทธิธรรม ส.ส.เชียงใหม่ รองเลขาธิการพรรคเพื่อไทย เปิดเผยว่า สถานการณ์การระบาดไวรัสโควิดในพื้นที่เชียงใหม่รุนแรงมากขึ้น ในแต่ละวันจะพบผู้ป่วยใหม่เพิ่มสูงขึ้นถึง 400 กว่าคนต่อวัน ถือเป็นตัวเลขที่น่ากังวล ทั้งๆ ที่มีการเฝ้าระวังกันและมีการป้องกันมาตลอด จนกระทั่งล่าสุดเกิดการระบาดในคลัสเตอร์ตลาดที่รุนแรงและรวดเร็วมาก ในขณะที่การฉีดวัคซีนกลับไม่เป็นไปตามเป้าหมายที่วางไว้ ส่งผลให้การป้องกันการระบาดไม่สามารถควบคุมได้ ในขณะที่รัฐบาลประกาศเปิดประเทศ หลายฝ่ายจึงเป็นกังวลว่าการเปิดประเทศท่ามกลางวิกฤตน่าจะเป็นไปด้วยความลำบาก แม้จะมีการตอบรับที่ดีจากภาคเอกชน แต่ก็ติดกับดักวัคซีนที่รัฐบาลยังคงสอบตก เพราะฉีดวัคซีนเข็มแรกให้ประชาชนในพื้นที่ไม่ถึงร้อยละ 58 ในส่วนของวัคซีนเข็มที่ 2 เพียงร้อยละ 40 เท่านั้น ส่งผลให้การตอบรับนักท่องเที่ยวได้อย่างไม่เต็มที่ เพราะเกิดความหวาดระแวงกันเอง ทั้งคนในพื้นที่และนักท่องเที่ยว เกรงว่าจะมีการแพร่เชื้อใหม่ อย่างไรก็ตาม ชาวเชียงใหม่พร้อมต้อนรับนักท่องเที่ยวด้วยความยินดียิ่ง อยากจะให้รัฐบาลช่วย สร้างความมั่นใจให้กับนักท่องเที่ยวมากกว่าที่เป็นอยู่ จักรพล กล่าวด้วยว่า สถานการณ์โควิดที่ผ่านมาสร้างผลกระทบให้กับภาคการท่องเที่ยวหนักมาก รายได้จากที่เคยมีอยู่ประมาณ 2 ล้านล้านบาท ต้องหาย กลายเป็น 0 ในขณะที่ภาคแรงงานตกงานกว่า 2 ล้านคน การที่จะฟื้นต้องใช้เวลาพอสมควร รวมทั้งสถาบันการเงินต้องเข้าไปช่วยเหลือ นอกจากนี้ ด้านสาธารณสุขต้องทำงานเต็มที่ ในการระดมฉีดวัคซีนให้ประชาชนให้มากที่สุด เพื่อสร้างความมั่นใจให้กับภาคอุตสาหกรรมการท่องเที่ยวไทย ซึ่งผู้ประกอบการพร้อมให้ความร่วมมือเต็มที่ ""การเปิดประเทศจะประสบผลสัมฤทธิ์หรือไม่ ขึ้นอยู่กับรัฐบาลว่ามีความตั้งใจจริงมากน้อยแค่ไหน การบริหารจัดการของรัฐต้องชัดเจน มีความก้าวหน้าในการดูแลประชาชน หน่วยงานรัฐบาลต้องมีความพร้อมทุกอย่าง ในการสตาร์ตอัปการท่องเที่ยวขึ้นมาใหม่ หากรัฐบาลพูดแต่ไม่ทำอะไร ทั้งการป้องกัน การวางแผนงานเพื่อรองรับนักท่องเที่ยวทุกด้านเชื่อว่า การท่องเที่ยวจะไม่กลับมาอย่างแน่นอน หาก พล.อ.ประยุทธ์ จันทร์โอชา นายกรัฐมนตรี ทำเพื่อให้ผ่าน ทำเพื่อหาเสียง โดยเอาชีวิตประชาชนไปเสี่ยง ผลที่ตามมาอาจจะไม่เป็นไปตามที่รัฐบาลหวังอย่างแน่นอน"" จักรพลกล่าว ข่าวการเมืองเศรษฐกิจข่าวการเมืองเศรษฐกิจพรรคเพื่อไทยจักรพล ตั้งสุทธิธรรมเปิดประเทศโควิด-19COVID-19วัคซีนวัคซีนโควิดการท่องเที่ยวเชียงใหม่ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/U0kKBpez0fs/95763,2021_11_03
'เสรีพิศุทธ์' รับหนังสือจากสมาพันธ์ชาวพุทธฯ ปมปลดเจ้าคณะจังหวัด 3 รูปชอบด้วยกฎหมายหรือไม่,"Submitted on Wed, 2021-11-03 12:03'เสรีพิศุทธ์' ในฐานะประธานกรรมาธิการการป้องกันและปราบปรามการทุจริตประพฤติมิชอบ สภาผู้แทนราษฎร รับหนังสือ ขอให้ตรวจสอบเอกสารสำนักพุทธฯ กรณียื่นถอดถอนเจ้าคณะจังหวัด 3 รูป ตามกฎหมายและกฎมหาเถรสมาคมหรือไม่ 3 พ.ย. 2564 เว็บไซต์วิทยุและโทรทัศน์รัฐสภา รายงานว่า วันนี้ (3 พ.ย. 2564) พล.ต.อ.เสรีพิศุทธ์ เตมียเวส ประธานคณะกรรมาธิการการป้องกันและปราบปรามการทุจริตประพฤติมิชอบ สภาผู้แทนราษฎร รับหนังสือจากกรณ์ มีดี เลขาธิการสมาพันธ์ชาวพุทธแห่งประเทศไทย ขอให้ตรวจสอบเอกสารจากสำนักงานพระพุทธศาสนาแห่งชาติ ในการยื่นถอดถอนเจ้าคณะจังหวัด 3 รูป ได้แก่ พระราชปริยัติสุนทร (อมรภิรักษ์ ปสนฺโน) ออกจากตำแหน่งเจ้าคณะ จ.ฉะเชิงเทรา พระธรรมรัตนาภรณ์ (สมศักดิ์ โชตินฺธโร) ออกจากตำแหน่งเจ้าคณะจ.ปทุมธานี และพระเทพสารเมธี (บัวศรี ชุตินฺธโร) ออกจากตำแหน่งเจ้าคณะ จ.กาฬสินธุ์ (ธรรมยุต) ว่าดำเนินการตามกฎหมายและกฎมหาเถรสมาคมถูกต้องครบถ้วนตามที่เคยได้แถลงข่าวไปเมื่อวันที่ 11 ต.ค. จริงหรือไม่ กรณ์กล่าวว่า การถอดถอนเจ้าคณะจังหวัด 3 รูป เสมือนถูกลงโทษทางวินัยร้ายแรง ทั้งนี้ ตามพระราชบัญญัติคณะสงฆ์ พ.ศ.2505 เจ้าคณะจังหวัด มีสถานะเป็นเจ้าพนักงาน กฎหมายจึงคุ้มครองท่าน และกฎมหาเถรสมาคมฉบับที่ 24 (พ.ศ.2541) ว่าด้วยการแต่งตั้งถอดถอนพระสังฆาธิการ ข้อ 55 ระบุไว้ชัดเจนว่า การถอดถอนออกจากตำแหน่งนั้น กระทำได้ต่อเมื่อพระสังฆาธิการละเมิดจริยาอย่างร้ายแรง อีกทั้งกฎมหาเถรสมาคม ฉบับที่ 24 (พ.ศ.2541) ว่าด้วยการแต่งตั้งและถอดถอนพระสังฆาธิการ แก้ไขเพิ่มเติม ครั้งที่ 1 (พ.ศ. 2563) ข้อ 3 (2) ระบุว่า การถอดถอนจากตำแหน่งเจ้าคณะใหญ่ เจ้าคณะภาค เจ้าคณะจังหวัดและเจ้าอาวาสพระอารามหลวง เมื่อได้ดำเนินการตามกฎมหาเถรสมาคมนี้แล้ว ให้เสนอมหาเถรสมาคมพิจารณาทุกกรณี ซึ่งหากดูตามกฎมหาเถรสมาคม การถอดถอนจะกระทำได้กรณีเดียว คือทำผิดจริยาพระสังฆาธิการอย่างร้ายแรงเท่านั้น และการจะถอดถอนก็ต้องมีอธิกรณ์ (คดี) เกิดขึ้น มีการสอบสวนอธิกรณ์ (คดี) และที่สำคัญ ต้องเสนอมหาเถรสมาคมพิจารณาทุกกรณี ทั้งนี้คณะฯ จึงมายื่นหนังสือเพื่อให้ตรวจสอบว่า การถอดถอนเจ้าคณะจังหวัดทั้ง 3 แห่งทำถูกต้องตามกฎหมายและกฎมหาเถรสมาคมครบถ้วนหรือไม่ มีเอกสารยืนยันหรือไม่ ด้านประธานคณะกรรมาธิการกล่าวภายหลังรับหนังสือว่า จะดำเนินการพิจารณาเรื่องดังกล่าวในที่ประชุมกรรมาธิการต่อไป อ่านข่าวที่เกี่ยวข้อง: คณะสงฆ์ จ.กาฬสินธุ์ รวมตัวตั้งคำถามถอดเจ้าคณะจังหวัด-ตั้งพระนอกเขตปกครอง กมธ.ศาสนาฯ รับหนังสือขอความเป็นธรรมกรณีการถอดถอนเจ้าคณะจังหวัดกาฬสินธุ์ พศ. แถลงหลังประชุมมหาเถรสมาคม ปมปลด 3 เจ้าคณะจังหวัด ระบุไม่สามารถเปิดเผยสาเหตุได้ 45 พระสังฆาธิการตำบล-อำเภอกาฬสินธุ์ลาออก ค้าน มส.-พศ.เด้งเจ้าคณะจังหวัด ปชช.เตรียมฟ้อง ม.157 ด้วย ข่าวสังคมวัฒนธรรมข่าวสังคมวัฒนธรรมเสรีพิศุทธ์ เตมียเวสเจ้าคณะจังหวัดสำนักงานพระพุทธศาสนาแห่งชาติกรรมาธิการการป้องกันและปราบปรามการทุจริตประพฤติมิชอบ สภาผู้แทนราษฎรมหาเถรสมาคมพ.ร.บ.คณะสงฆ์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/5RsszgFyrww/95764,2021_11_03
ปิยบุตร แสงกนกกุล: มาตรา 112 มีทั้งปัญหาตัวกฎหมาย การบังคับใช้ และอุดมการณ์เบื้องหลัง,"Submitted on Wed, 2021-11-03 15:54 ใน LIVE ""หมดเวลา 112 : ถึงเวลาคืนอนาคตสังคมไทย"" เมื่อคืนนี้ ปิยบุตร แสงกนกกุล ยกเหตุผล หลักการ สถิติ และหลักฐานเชิงประจักษ์ต่างๆ ให้เห็นว่าปัญหาของมาตรา 112 มีทั้งปัญหาตัวบทกฎหมาย การบังคับใช้ และอุดมการณ์เบื้องหลัง ปัญหาของตัวกฎหมาย 1. ตำแหน่งแห่งที่ของมาตรา 112 อยู่ในหมวดของความมั่นคงในราชอาณาจักร เท่ากับว่าผู้ถูกกล่าวหาหรือผู้กระทำผิดตาม ม 112 เท่ากับเป็นภัยต่อความมั่นคงของชาติ ผลที่ตามมาคือแนวทางการวินิจฉัยคดีต่างๆ นั้นจะเป็นไปในทิศทางเดียวกัน คือ เน้นหนักไปที่การควบคุมอาชญากรรม หรือ crime control มากกว่ากระบวนการและการคุ้มครองสิทธิ หรือ due process of law แนวทางของการใช้กฎหมายมาตรา 112 จึงเป็นไปในทิศทางที่มักจะไม่ค่อยให้ปล่อยตัวชั่วคราว หรือมีการเรียกหลักประกันชนิดที่สูงมาก ทั้งๆ ที่จริงแล้วการหมิ่นประมาทดูหมิ่นกษัตริย์ไม่ได้สัมพันธ์อะไรกับความมั่นคงในราชอาณาจักร เราอาจจะบอกว่าสัมพันธ์กันได้ ถ้าประเทศไทยยังเป็นสมบูรณาญาสิทธิราชย์ เพราะ กษัตริย์เท่ากับรัฐ เมื่อหมิ่นกษัตริย์จึงกระทบต่อรัฐด้วย แต่วันนี้เราอยู่ในระบอบประชาธิปไตยแล้ว กษัตริย์ไม่ใช่รัฐ ไม่ใช่เจ้าของประเทศ การหมิ่นกษัตริย์ย่อมกระทบต่อกษัตริย์เท่านั้น ไม่ได้กระทบรัฐ 2. มาตรา 112 เขียนไว้ว่าผู้ใดหมิ่นประมาท ดูหมิ่น แสดงความอาฆาตมาตร้าย ต่อพระมหากษัตริย์ พระราชินี รัชทายาท และผู้สำเร็จราชการแทนพระองค์ ต้องระวางโทษจำคุกตั้งแต่ 3-15 ปี จะสังเกตได้ว่าไม่มีการแยกฐานความผิดอย่างชัดเจน นั่นคือหมิ่นประมาท ดูหมิ่น และแสดงความอาฆาตมาตร้าย เป็นการกระทำที่ไม่เหมือนกัน แต่พอเอามาเขียนปนยัดรวมกันไปอยู่ในมาตรา 112 ทั้งหมดแนวทางการใช้ก็จะปะปนกันไป 3. มาตรา 112 ไม่มีเหตุยกเว้นความผิดหรือยกเว้นโทษ ถ้าเราลองไปดูการหมิ่นประมาทบุคคลอื่นหรือตำแหน่งอื่นๆ จะมีกรณีเหตุยกเว้นความผิด เช่น หากการหมิ่นประมาทนั้นเป็นไปเพื่อประโยชน์สาธารณะ เป็นไปเพื่อการติชมโดยสุจริต เป็นไปเพื่อรักษาระบอบการปกครอง จะต้องเป็นเหตุยกเว้นความผิด ส่วนเหตุยกเว้นโทษนั้น ก็คือถ้าพิสูจน์ได้ว่าสิ่งที่หมิ่นประมาทนั้นเป็นความจริง อาจจะผิดแต่ยกเว้นโทษให้ แต่มาตรา 112 ไม่มีเรื่องเหล่านี้เลย 4. อัตราโทษสูงมาก 3-15 ปี ซึ่งถ้าเราลองเปิดดูความผิดต่างๆ ในประมวลกฎหมายอาญา ส่วนใหญ่แล้วจะไม่มีโทษขั้นต่ำ หมายความว่าดุลพินิจของศาลจะลงโทษจำคุก 1-2 วันก็ได้ แต่พอเขียนระวางโทษเป็น 3-15 ปี ต่อให้ศาลเมตตาอย่างไรขั้นต่ำที่สุดก็จะลงที่ 3 ปี ซึ่งเป็นอัตราโทษที่สูงเกินไป ความผิดฐานนี้ในสมัยระบอบสมบูรณาญาสิทธิราชย์นั้นลงโทษไม่เกิน 7 ปีแต่ปัจจุบันที่เราบอกว่าเป็นระบอบประชาธิปไตย โทษกลับสูงถึง 3-15 ปี และผมยืนยันตรงนี้ว่าอัตราโทษนี้สูงที่สุดในโลก ไม่มีที่ไหนสูงเท่านี้อีกแล้ว 5. บทบัญญัติในมาตรา 112 เปิดโอกาสให้ใครก็ได้ไปร้องทุกข์กล่าวโทษหรือไปแจ้งความที่สถานีตำรวจได้ ตรงนี้เองที่เปิดโอกาสให้มีการกลั่นแกล้งกันได้ ปัญหาจากการบังคับใช้ 1.แนวทางการปฏิบัติของคดี 112 นั้น ส่วนใหญ่เจ้าหน้าที่มักจะไม่ยอมใช้ดุลพินิจ มักจะสั่งฟ้องไว้ก่อน เสร็จแล้วก็ไปขึ้นโรงขึ้นศาลแล้วค่อยว่ากัน ถ้าศาลบอกว่าไม่ผิดคุณก็รอด ถ้าศาลบอกว่าผิดคุณก็ติดคุกไป เจ้าพนักงานที่อยู่ในกระบวนการยุติธรรมทั้งหมดไม่ยอมใช้ดุลพินิจ สั่งฟ้องไปหมด ดังนั้น จึงเปิดโอกาสให้เป็นการกลั่นแกล้งกันได้ บางทีก็ไปฟ้องกันไกลๆ จากที่ที่คนถูกฟ้องอยู่อย่างหลายคดีที่กำลังเกิดขึ้นอยู่ตอนนี้ แล้วคนที่ถูกฟ้องร้องก็ต้องเดินทางไปแก้คดีในจังหวัดต่าง ๆ แล้วยังเอามาใช้กันในการกลั่นแกล้งกันในทางการเมือง เอามาใช้ปิดปากการใช้เสรีภาพในการแสดงออกด้วย 2. มีการตีความกฎหมายขยายออกไปอย่างกว้างขวาง หลายกรณีไม่เข้าองค์ประกอบความผิดฐานหมิ่นประมาท ดูหมิ่น อาฆาตมาดร้าย แต่ก็ถูกลงโทษ หลายกรณีกระทำต่อวัตถุ สิ่งของ สัญลักษณ์ ก็ถูกลงโทษ หลายกรณีไม่ได้หมิ่น 4 ตำแหน่ง (กษัตริย์ ราชินี รัชทายาท ผู้สำเร็จราชการแทนพระองค์) ก็ถูกลงโทษ ปัญหาอุดมการณ์ความคิดที่อยู่เบื้องหลัง 1.ในประเทศอื่นที่เขามีอุดมการณ์แบบประชาธิปไตยจริง เจ้าหน้าที่ในกระบวนการยุติธรรมทั้งหมดจะไม่นำมากฎหมายหมิ่นประมาทประมุขมาใช้ หรือหากนำมาใช้ก็ลงโทษแล้วรอลงอาญา หรือลงโทษปรับ แต่พอตัวบทแบบนี้มาอยู่ในประเทศนี้ ที่มีอุดมการณ์ที่ไม่เป็นประชาธิปไตยกำกับอยู่ เราจึงเห็นแนวโน้มการใช้ 112 แบบกว้างขวางมาก จนเราไม่รู้เลยว่าองค์ประกอบเงื่อนไขมันอยู่ตรงไหน จนเราไม่รู้เลยว่าสุดท้ายแล้วเราพูดอะไรได้บ้าง เราแสดงเสรีภาพตรงไหนได้บ้าง จนเกิดความพร่าเลือนไม่ชัดเจนว่าความผิดฐาน 112 แบบไหนเรียกว่าผิด แบบไหนเรียกว่าไม่ผิด เราเห็นตัวอย่างกันอยู่บ่อยครั้ง การแสดงออกซึ่งไม่เข้ากรอบความผิดเลย แต่ศาลก็ตีความว่าเป็นความผิด ถ้าอุดมการณ์ที่ฝังรากลึกอยู่ในประเทศนี้เป็นประชาธิปไตยจริง มาตรา 112 จะมีไว้แต่อาจจะไม่ใช้ก็ได้ มันอาจจะกลายเป็นกฎหมายที่นอนหลับอยู่เฉยๆ 2. หากเราลองดูสถิติการดำเนินคดี 112 หลังรัฐประหาร 2549 ขึ้นสูงมาก หลังเหตุการณ์ปี 2553 ขึ้นสูงมาก หลังรัฐประหารปี 2557 ขึ้นสูงมาก แล้วยังไปดำเนินคดีในศาลทหารด้วย แต่หลังปี 2561 การดำเนินคดีน้อยลงอย่างมีนัยยะสำคัญ ไม่ปรากฏการสั่งฟ้องการดำเนินคดี 112 เลย แต่ยังใช้ 116 บ้าง ใช้ พ.ร.บ.คอมพิวเตอร์บ้าง จนกระทั่งเข้าสู่ปี 2563 ช่วงปลายปี นายกรัฐมนตรี พลเอกประยุทธ์ จันทร์โอชา ก็เป็นคนพูดออกในที่สาธารณะเอง ว่าที่ผ่านมาไม่ใช้ 112 เพราะอะไร พลเอกประยุทธ์ จันทร์โอชา เคยพูดไว้ว่า “สำนึกไว้ด้วยว่ามาตรา 112 ทำไมถึงไม่มีการดำเนินคดี และทำไมถึงมีคนฉวยโอกาสตรงนี้ขึ้นมา ทรงมีพระเมตตาพระมหากรุณาธิคุณกำชับมากับผมโดยตรง 2-3 ปีที่ผ่านมาไม่มีการใช้ 112 ทำไมไม่คิดตรงนี้ ลามปามกันไปเรื่อย ทุกคนที่มีความรักชาติศาสน์กษัตริย์ต้องช่วยกัน” จากประโยคนี้เองเรามองเป็นอื่นไปไม่ได้เลย ว่าสุดท้ายแล้ว 112 จะถูกใช้หรือไม่ถูกใช้ขึ้นอยู่กับบริบททางการเมือง อย่างที่เห็นทุกวันนี้ สถิติการดำเนินคดี 112 เกิดขึ้นกว่า 150 กว่าคดีแล้ว นี่แสดงให้เห็นว่า 112 ไม่ใช่ตัวบทกฎหมายแบบธรรมดา แต่จะถูกฟื้นชีวิตขึ้นมาเมื่อไหร่ขึ้นอยู่กับบริบททางการเมือง นั่นจึงเป็นเหตุผลที่ ปิยบุตรสรุปว่า กฎหมายอาญามาตรา 112 จึงมีทั้งปัญหาตัวบท การบังคับใช้ และอุดมการณ์เบื้องหลัง ชมย้อนหลัง: https://www.youtube.com/watch?v=SsExiOhwZhw ที่มา: Facebook Piyabutr Saengkanokkul - ปิยบุตร แสงกนกกุล บทความการเมืองสิทธิมนุษยชนปิยบุตร แสงกนกกุลม.112ทักษิณ ชินวัตรติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/spdw48Z2oXE/95774,2021_11_03
'ก้าวไกล' แถลงชัดจุดยืนแก้ไข ม.112-เพื่อไทยพร้อมเป็นสะพาน แต่ไม่ร่วมเสนอในนามฝ่ายค้าน,"Submitted on Wed, 2021-11-03 15:45ก้าวไกลแถลงแสดงจุดยืนต่อ ม.112 ชี้ ไม่แก้ก็ถูกยกเลิก ยืนยันไม่ขัดหรือแย้งต่อรัฐธรรมนูญ จี้ ‘ประธานสภา’ บรรจุเข้าวาระประชุมทันที อย่าดองเหมือน 9 เดือนที่ผ่านมา ด้าน 'หมอชลน่าน' เผยมติพรรคร่วมฝ่ายค้าน เห็นร่วมกันว่าต้องใช้เวทีรัฐสภาเป็นกลไกแก้ไขปัญหา ป้องกันการแก้ปัญหานอกระบบ และเพื่อไทยพร้อมเป็นสะพาน แต่จะไม่เสนอร่างแก้ไข ม.112 ในนามฝ่ายค้าน ขอให้เป็นมติของแต่ละพรรค 3 พ.ย. 2564 ทีมสื่อพรรคก้าวไกล รายงานว่าวันนี้ (3 พ.ย. 2564) เวลา 14.00 น. ที่ห้องแถลงข่าว อาคารรัฐสภา ชัยธวัช ตุลาธน เลขาธิการพรรคก้าวไกล แถลงข่าวกรณีการเสนอร่าง พ.ร.บ. แก้ไขประมวลกฎหมายอาญา ม.112 ของพรรคก้าวไกล ที่ยังค้างบรรจุเข้าสู่วาระการพิจารณาของสภา โดยกล่าวว่า ตั้งแต่วันที่ 10 กุมภาพันธ์ 2564 พรรคก้าวไกลเสนอชุดร่างกฎหมายคุ้มครองเสรีภาพในการแสดงออกและสิทธิในกระบวนการยุติธรรมของประชาชน จำนวน 5 ฉบับ ต่อสภาผู้แทนราษฎร ประกอบด้วย (1) ร่าง พ.ร.บ. ว่าด้วยการกระทำความผิดเกี่ยวกับคอมพิวเตอร์ (ฉบับที่...) พ.ศ. ... (2) ร่าง พ.ร.บ. แก้ไขเพิ่มเติมประมวลกฎหมายวิธีพิจารณาความอาญา (ฉบับที่...) พ.ศ. ... และ (3) ร่าง พ.ร.บ. แก้ไขเพิ่มเติมประมวลกฎหมายวิธีพิจารณาความแพ่ง (ฉบับที่...) พ.ศ. …เพื่อสร้างกลไกคุ้มครองประชาชนจากการถูกฟ้อง “คดีปิดปาก” หรือ anti-SLAPP (Strategic Lawsuit Against Public Participation) laws (4) ร่าง พ.ร.บ. แก้ไขเพิ่มเติมประมวลกฎหมายอาญา (ฉบับที่...) พ.ศ. ... เพื่อเพิ่มบทลงโทษกรณีเจ้าพนักงานบิดเบือนกฎหมาย ทำให้สามารถเอาผิดเจ้าพนักงานในกระบวนการยุติธรรมที่กระทำการบิดเบือนกฎหมายต่อประชาชนได้ และ (5) ร่าง พ.ร.บ. แก้ไขเพิ่มเติมประมวลกฎหมายอาญา (ฉบับที่...) พ.ศ. ... ซึ่งเป็นการแก้ไขเกี่ยวกับความผิดฐานหมิ่นประมาททั้งหมด ทั้งหมิ่นประมาทบุคคลทั่วไป ดูหมิ่นเจ้าพนักงาน ดูหมิ่นศาล รวมทั้งความผิดฐานดูหมิ่น หมิ่นประมาท แสดงความอาฆาตมาดร้ายต่อองค์พระมหากษัตริย์ เพื่อประกันเสรีภาพในการแสดงออกโดยได้สัดส่วนกับการเคารพในสิทธิหรือชื่อเสียงของประมุขของรัฐและบุคคลอื่น สอดคล้องกับหลักสิทธิเสรีภาพในระบอบประชาธิปไตยสมัยใหม่ ไม่ว่าจะเป็นปฏิญญาสากลว่าด้วยสิทธิมนุษยชน หรือกติการะหว่างประเทศว่าด้วยสิทธิพลเมืองและสิทธิทางการเมือง (ICCPR) “ความคืบหน้าจนถึงวันนี้ปรากฏว่า มีเพียงร่างกฎหมาย 4 ฉบับแรกเท่านั้น ที่ถูกนำเข้าสู่กระบวนการรับฟังความคิดเห็นและวิเคราะห์ผลกระทบเพื่อบรรจุเข้าสู่ระเบียบวาระการประชุมของสภาผู้แทนราษฎร เนื่องจากร่างกฎหมายฉบับสุดท้าย ซึ่งมีการแก้ไข ม.112 ด้วยนั้น ถูกโต้แย้งโดยสำนักการประชุม สภาผู้แทนราษฎร และสำนักงานเลขาธิการสภาผู้แทนราษฎรตามลำดับ ว่ามีบทบัญญัติที่อาจขัดหรือแย้งต่อรัฐธรรมนูญ ม.6 ที่ว่า “องค์พระมหากษัตริย์ทรงดำรงอยู่ในฐานะอันเป็นที่เคารพสักการะ ผู้ใดจะละเมิดมิได้” ชัยธวัช ตุลาธน เลขาธิการพรรคก้าวไกล (คนกลาง) ทั้งนี้ เลขาธิการพรรคก้าวไกล ระบุว่า สาระสำคัญในร่างกฎหมายที่มีการแก้ไข ม.112 ของพรรคก้าวไกลนั้น เป็นย้ายความผิดฐานหมิ่นประมาท ดูหมิ่น หรือแสดงความอาฆาตมาดร้ายพระมหากษัตริย์ พระราชินี รัชทายาท หรือผู้สำเร็จราชการแทนพระองค์ ตามมาตรา 112 ออกจากหมวดความผิดต่อความมั่นคงของรัฐ ไปกำหนดเป็นลักษณะความผิดใหม่ คือ “ลักษณะความผิดเกี่ยวกับพระเกียรติยศของพระมหากษัตริย์ พระราชินี รัชทายาท และเกียรติยศของผู้สำเร็จราชการแทนพระองค์” เพื่อให้มีความเหมาะสมทั้งในแง่ของโครงสร้างของบทบัญญัติ อัตราโทษ การยกเว้นความผิด การยกเว้นโทษ และผู้ร้องทุกข์ เพื่อป้องกันไม่ให้บุคคลทั่วไปนำฐานความผิดนี้ไปใช้เป็นเครื่องมือทางการเมือง กลั่นแกล้งผู้อื่น หรือนำไปใช้โดยไม่สุจริต ไม่สอดคล้องกับเจตนารมณ์ของกฎหมาย อย่างไรก็ตาม ในส่วนที่มีการแก้ไขเพื่อเพิ่มให้มีบทยกเว้นความผิดและยกเว้นโทษ ที่ระบุว่า “ผู้ใดติชม แสดงความคิดเห็น หรือแสดงข้อความใดโดยสุจริต เพื่อรักษาไว้ซึ่งการปกครองในระบอบประชาธิปไตยอันมีพระมหากษัตริย์ทรงเป็นประมุข เพื่อธำรงไว้ซึ่งรัฐธรรมนูญ หรือเพื่อประโยชน์สาธารณะ ผู้นั้นไม่มีความผิด” และ “ถ้าผู้ถูกกล่าวหาว่ากระทำผิดพิสูจน์ได้ว่าข้อที่หาว่าเป็นความผิดนั้นเป็นความจริง ผู้นั้นไม่ต้องรับโทษ แต่ห้ามมิให้พิสูจน์ ถ้าเป็นเรื่องความเป็นอยู่ส่วนพระองค์ และการพิสูจน์ไม่เป็นประโยชน์แก่ประชาชน” ทางสำนักการประชุม สภาผู้แทนราษฎร และสำนักงานเลขาธิการสภาผู้แทนราษฎรโต้แย้งกลับมาว่าเป็นบทบัญญัติที่อาจขัดหรือแย้งต่อรัฐธรรมนูญ มาตรา 6 “กรณีนี้ พรรคก้าวไกลเคยทำหนังสือชี้แจงสำนักการประชุม สภาผู้แทนราษฎรไปแล้ว และจะยื่นหนังสือต่อสำนักงานเลขาธิการสภาผู้แทนราษฎรและประธานสภาอีกครั้งในวันนี้ เพื่ออธิบายยืนยันว่า เมื่อพิจารณาจากเจตนารมณ์ของรัฐธรรมนูญ ประวัติศาสตร์รัฐธรรมนูญและกฎหมายของไทย ตลอดจนหลักการสำคัญของระบอบประชาธิปไตยที่มีพระมหากษัตริย์อยู่ใต้รัฐธรรมนูญแล้ว ร่างแก้ไขกฎหมายอาญามาตรา 112 ของพรรคก้าวไกลนั้น ไม่ได้มีเนื้อหาขัดหรือแย้งต่อรัฐธรรมนูญมาตรา 6 แต่อย่างใด จึงขอให้ประธานสภาฯ นำร่าง พ.ร.บ. แก้ไขเพิ่มเติมประมวลกฎหมายอาญา (ฉบับที่...) พ.ศ. ... ของพรรคก้าวไกลที่ยังตกค้างอยู่ เข้าสู่กระบวนการรับฟังความคิดเห็นเพื่อบรรจุเข้าสู่ระเบียบวาระการประชุมโดยเร็ว” ทั้งนี้ ชัยธวัช ย้ำว่า ร่างพระราชบัญญัติฉบับนี้ยื่นเข้าสู่การพิจารณาของสภาผู้แทนราษฎรอย่างถูกต้องตามรัฐธรรมนูญและข้อบังคับการประชุมสภาผู้แทนราษฎร หากข้อความในร่างมีปัญหาประการใด ย่อมเป็นอำนาจหน้าที่ของสภาผู้แทนราษฎรในการพิจารณา อภิปราย และตรวจสอบตามกระบวนการนิติบัญญัติปกติ “พรรคก้าวไกลขอย้ำว่า การจะธำรงรักษาสถาบันพระมหากษัตริย์ไว้ให้คงอยู่คู่กับระบอบประชาธิปไตย ไม่สามารถจะบรรลุได้ด้วยการใช้อำนาจกดบังคับ หรือใช้กฎหมายปราบปรามการแสดงออกของประชาชน แต่สถาบันการเมืองใดๆ ในสังคมสมัยใหม่ย่อมดำรงอยู่ได้ก็ด้วยความชอบธรรมและความยินยอมพร้อมใจจากประชาชน “บทบัญญัติในรัฐธรรมนูญที่ว่า “องค์พระมหากษัตริย์ทรงดำรงอยู่ในฐานะอันเป็นที่เคารพสักการะ ผู้ใดจะละเมิดมิได้” นั้น มิได้ดำรงอยู่อย่างอิสระโดยตัวเอง แต่ต้องยึดโยงกับหลักสำคัญที่ว่า พระมหากษัตริย์ทรงกระทำผิดไม่ได้ (the King can do no wrong) ในระบอบประชาธิปไตยที่มีพระมหากษัตริย์อยู่ใต้รัฐธรรมนูญ พระมหากษัตริย์ทรงเป็นกลางทางการเมือง ไม่ทรงกระทำการใดในทางการเมืองและในการปกครองด้วยพระองค์เอง ซึ่งจะป้องกันให้องค์พระมหากษัตริย์ปลอดพ้นจากการวิพากษ์วิจารณ์ของประชาชน “ดังนั้น หนทางที่พวกเราควรทำก่อนจะสายเกินการณ์ ก็คือ การแสวงหากุศโลบายที่สอดคล้องกับยุคสมัยเพื่อรักษาความสัมพันธ์อันดีระหว่างสถาบันพระมหากษัตริย์กับประชาชนภายใต้ระบบนิติรัฐ ในทางตรงกันข้าม การตีความมาตรา 6 ตามรัฐธรรมนูญที่เกินเลยกว่าตัวบทและเจตนารมณ์ รวมถึงการมีกฎหมายอาญามาตรา 112 ซึ่งมีปัญหาทั้งในแง่เนื้อหาและในแง่ของการบังคับใช้ โดยขัดต่อระบบนิติรัฐและสิทธิเสรีภาพขั้นพื้นฐานของประชาชนอย่างในปัจจุบันนี้ต่างหาก ที่จะกระทบต่อฐานะอันเป็นที่เคารพสักการะขององค์พระมหากษัตริย์ ปฏิเสธไม่ได้ว่าขณะนี้ผู้คนจำนวนมากขึ้นเรื่อยๆ กำลังเรียกร้องให้ยกเลิก ม.112 ถึงเวลาแล้วที่ผู้มีอำนาจต้องคืนสิทธิในการประกันตัวให้แก่ผู้ต้องหาคดี ม.112 รวมถึงคดีความมั่นคงอื่นๆและใช้กลไกทางการเมืองในการยุติคดีการเมืองต่างๆ ไม่ควรมีใครต้องอยู่ในคุกเพราะการแสดงออกทางการเมือง ในที่สุดหากต้องนิรโทษกรรมคดีการเมืองเพื่อคลี่คลายความขัดแย้งในสังคมก็จำเป็นต้องทำ “ถึงเวลาแล้วที่สังคมไทยต้องตระหนักและเปิดพื้นที่ปลอดภัยในการทบทวนและแก้ไข ม.112 เพื่อหาข้อยุติที่แต่ละฝ่ายซึ่งมีความคิดทางการเมืองต่างกันพอจะรับกันได้ พรรคก้าวไกลหวังว่าเมื่อ ร่างพ.ร.บ.ฉบับนี้เข้าสู่สภาแล้ว จะได้รับการสนับสนุนจากพรรคการเมืองต่างๆ ก่อนที่จะสายเกินการณ์ ไม่มีทางที่เราจะมีการเมืองที่มีเสถียรภาพมั่นคงได้ หากเรายังมีระบบกฎหมายที่ล้าหลัง ไม่เห็นคนเป็นคนเสมอหน้ากันไม่มีทางที่เราจะมีเศรษฐกิจสังคมที่เจริญก้าวหน้าและเป็นธรรมได้ หากเรายังอยู่ในรัฐโบราณที่ประชาชนไม่ใช่เจ้านาย ประชาชนไม่ใช่เจ้าของประเทศ” เลขาธิการพรรคก้าวไกล ระบุ ในช่วงการตอบคำถามของสื่อมวลชนซึ่งถามถึงเหตุผลในการเสนอกฎหมายนี้ ชัยธวัช กล่าวว่า การตัดสินใจนำเรื่องนี้เข้าสู่การพิจารณาของพรรค เป็นเพราะสถานการณ์การเมืองนอกสภาที่มีวิกฤตความขัดแย้งทางความคิด รวมถึงมีการบังคับใช้ ม.112 มากที่สุดในประวัติศาสตร์ซึ่งปฏิเสธไม่ได้ว่าเป็นปัญหาทางการเมือง พื้นที่สภาผู้แทนราษฎรจึงไม่สามารถงดเว้นหรือไม่สนใจที่จะนำเรื่องนี้มาอภิปรายได้ “การเสนอร่างนี้จะทำให้ความตึงเครียดในสังคมลดลงได้ สามารถยืดหยุ่นหรือแก้ไขให้สอดคล้องสภาพความผิด หรือไม่ใช่ให้ใครก็ได้ไปแจ้งความก็ได้ที่ไหนก็ได้อย่างที่เป็นอย่าง ถ้าทำสำเร็จปัญหาทางการเมืองที่เกิดจาก ม.112 จะลดลงและจะไม่กระทบต่อสถาบันพระมหากษัตริย์ด้วย อย่างไรก็ตาม พรรคก้าวไกลได้เสนอร่างแก้ไขกฎหมายนี้ตั้งแต่เดือน ก.พ. แต่กำลังจะถูกกลไกของสภาปฏิเสธ โดยอ้างว่าขัดรัฐธรรมนูญเพื่อไม่นำเข้าสู่วาระการประชุมเพื่อพิจารณา แต่ดังที่เรากล่าวว่าความเห็น ม.112 มีทั้งคนบอกที่ว่าให้ยกเลิกไปเลย ขณะเดียวกันบางคนก็ว่าไม่ควรยกเลิกหรือเสนอเพิ่มโทษเข้าไปอีก เราจึงเสนอในข้อเสนอตรงกลางที่เชื่อว่าจะสามารถคุยกันได้ และใช้เวทีสภาให้ดีที่สุดเพื่อคุยถึงความแตกต่างทางการเมือง แต่ถ้าสภาไม่เปิดให้คุยถึงปัญหาที่แหลมคมก็จะไม่นำไปสู่แก้ไขและจะนำไปสู่การยกเลิกในอนาคต” นอกจากนี้ พิจารณ์ เชาวพัฒนวงศ์ ส.ส.บัญชีรายชื่อ และรองหัวหน้าพรรคก้าวไกล ซึ่งเข้าประชุมร่วมพรรคฝ่ายค้านช่วงเช้าวันนี้ระบุว่า ขณะนี้พรรคฝ่ายค้านอื่นๆ ยังไม่มีพรรคใดแสดงจุดยืนชัดเจนเรื่องการเสนอร่างแก้ไขกฎหมาย ม.112 แบบพรรคก้าวไกล แต่ในขณะเดียวกันก็ไม่มีพรรคร่วมฝ่ายค้านพรรคใดแสดงจุดยืนแบบพรรคร่วมรัฐบาลที่ประกาศชัดเจนว่าไม่เห็นด้วยกับการแก้ไข ม.112 ทั้งนี้ พรรคร่วมฝ่ายค้านเห็นพ้องต้องกันและยืนยันว่าจะใช้กลไกรัฐสภาเป็นการรับเรื่องร้องเรียนต่างๆ รวมถึงเรื่อง ม.112 และจะนำไปหารือต่อในอนาคต 'ชลน่าน' เผยมติพรรคฝ่ายค้านพร้อมยื่นอภิปรายทั่วไป ม.152 อย่างมีเอกภาพ แต่การแก้ไข ม.112 ขอให้เป็นมติของแต่ละพรรค ในวันเดียวกันนี้ วอยซ์ออนไลน์และมติชนออนไลน์ รายงานว่า นพ.ชลน่าน ศรีแก้ว หัวหน้าพรรคเพื่อไทย พร้อมพรรคร่วมฝ่ายค้าน ระบุภายหลังการประชุมวิปฝ่ายค้านว่าพรรคร่วมฝ่ายค้านมีมติรับข้อเสนอของประชาชนเข้าสู่กระบวนการรัฐสภา และมุ่งเน้นการทำงานร่วมกันแบบภาพใหญ่ 3 ระดับ คือ 1.ระดับที่ประชุมหัวหน้าพรรคร่วมฝ่ายค้าน ซึ่งจะกำหนดยุทธศาสตร์ทิศทางทุกมิติ 2.พรรคร่วมฝ่ายค้านมีคณะกรรมการประสานในสภา ทำหน้าที่เป็นผู้ขับเคลื่อนตรวจสอบตามกลไกรัฐสภา และ 3.คณะกรรมการประสานงานนอกสภา และพรรคร่วมฝ่ายค้านจะเข้าหาพี่น้องประชาชนเพื่อรับฟังปัญหาที่แท้จริงอย่างจริงจังมากขึ้น ทั้งนี้ พรรคร่วมฝ่ายค้านเตรียมเปิดอภิปรายทั่วไปตามมาตรา 152 และเสนอญัตติในนามพรรคร่วมฝ่ายค้านอย่างมีเอกภาพ เพื่อนำเสนอข้อเท็จจริงที่เป็นปัญหาต่อประชาชน โดยเตรียมญัติไว้ 4 หัวข้อหลัก ได้แก่ วิกฤตเศรษฐกิจ วิกฤตการสาธารณสุขเรื่องโควิด-19 วิกฤตศรัทธาทางการเมืองการละเมิดสิทธิเสรีภาพ และวิกฤตเสถียรภาพของรัฐบาลไม่มีความมั่นคง นพ.ชลน่าน ศรีแก้ว หัวหน้าพรรคเพื่อไทย อย่างไรก็ตาม ในส่วนของการแก้ไข ม.112 นั้น นพ.ชลน่าน กล่าวว่า พรรคร่วมฝ่ายค้านในฐานะฝ่ายนิติบัญญัติ มีมติร่วมกันว่าจะรับทุกความเห็นจากพี่น้องประชาชนและผลักดันเข้าสู่สภา ให้รัฐสภาเป็นเวทีกลางในการแก้ไขปัญหา ส่วนการเสนอร่างแก้ไข ม.112 ขอให้เป็นมติของแต่ละพรรค จะไม่มีการเสนอร่วมกันในฐานะพรรคร่วมฝ่ายค้าน โดย นพ.ชลน่านยืนยันว่าพรรคร่วมฝ่ายค้านได้พูดคุยกันอย่างชัดเจนและมีข้อสรุปว่าไม่ต้องการให้เกิดกรณีการใช้กฎหมายที่ลิดรอนสิทธิเสรีภาพเพื่อเล่นงานผู้เห็นต่างจนเกิดเป็นนักโทษทางความคิด และจะไม่ปล่อยให้เกิดความแตกแยกที่นำไปสู่การแก้ปัญหานอกสภา หรือนอกระบบ “พรรคเพื่อไทยจะไม่เป็นตัวตั้งตัวตีในการล่าชื่อหรือผลักดันแก้ไขประมวลกฎหมายอาญามาตรา 112 แต่จะทำหน้าที่เป็นตัวกลางประสานงานนำปัญหาเข้ามาคุยในสภาเท่านั้น แต่ก็ไม่ตัดสิทธิว่าพรรคไหนหรือสมาชิกท่านใดจะนำเสนอขอแก้ไข เพราะไม่อยากให้นำปัญหาไปแก้กันบนถนนนอกสภา” นพ.ชลน่านกล่าว พร้อมเรียกร้องไปยังฝั่งรัฐบาลให้หยุดนำเรื่องนี้มาเป็นประเด็นทางการเมืองและกล่าวหาหรือใส่ร้ายฝ่ายประชาธิปไตย เพียงเพื่อจะกลบเกลื่อนปิดบังในสิ่งที่รัฐบาลประสบปัญหาอยู่ เพราะการที่ท่านทำแบบนี้จะทำให้เกิดความแตกแยกขัดแย้ง ข่าวการเมืองข่าวการเมืองม.112#ยกเลิก112พรรคก้าวไกลพรรคเพื่อไทยชลน่าน ศรีแก้วชัยธวัช ตุลาธนพิจารณ์ เชาวพัฒนวงศ์มาตรา 112ประมวลกฎหมายอาญามาตรา 112การแก้ไข ม.112การอภิปรายทั่วไปของสภาผู้แทนราษฎรม.152ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/01hALS87FIM/95773,2021_11_03
สุรพศ ทวีศักดิ์: ปรัชญากับนักโทษทางความคิดในและนอกคุก,"Submitted on Wed, 2021-11-03 15:41สุรพศ ทวีศักดิ์ ในทางนิติปรัชญามีคำถามสำคัญว่า กฎหมายกับความยุติธรรมคืออันหนึ่งอันเดียวกันหรือไม่ แน่นอนว่า ตามข้อเท็จจริง กฎหมายกับความยุติธรรมอาจไม่เกี่ยวข้องกันเลยก็ได้ เพราะการล่าแม่มดในยุคมืด การฆ่าล้างเผ่าพันธุ์ชาวยิว การล่าอาณานิคมเป็นต้นก็ล้วนแต่กระทำในนามของกฎหมายหรืออ้างอิงและใช้อำนาจทางกฎหมายในแง่ใดแง่หนึ่ง รวมทั้งเมื่อคณะรัฐประหารฉีกรัฐธรรมนูญทิ้ง พวกเขาก็เขียนกฎหมายใหม่ และใช้กฎหมายเก่าบางฉบับ เช่น มาตรา 112 กดปราบคนคิดต่างทางการเมือง ซึ่งเห็นได้ชัดว่าเป็นการเลือกปฏิบัติอย่างอยุติธรรมอำมหิต ผมเลือกที่จะเชื่อแนวคิดนิติปรัชญาสำนักกฎหมายธรรมชาติ (legal naturalism) ที่เสนอว่า “กฎหมายกับความยุติธรรมเป็นอันหนึ่งอันเดียวกัน แยกจากกันไม่ได้” ดูเหมือนมาร์ติน ลูเธอร์ คิง จูเนียร์ผู้นำต่อสู้เพื่อสิทธิเท่าเทียมของคนผิวดำก็เชื่อเช่นนี้ ดังวาทะของเขาที่ว่า “เมื่อความอยุติธรรมกลายเป็นกฎหมาย การต่อต้านจึงเป็นหน้าที่” (when injustice becomes law, resistance becomes duty!) ระบบทาส, การแบ่งแยกสีผิวล้วนเป็นความอยุติธรรม เมื่อมันถูกนำมาใช้เป็นกฎหมาย จึงเป็นหน้าที่ของประชาชนผู้ต้องการความยุติธรรมต้องลุกขึ้นมาต่อต้าน เช่นเดียวกัน เมื่อความอยุติธรรมกลายเป็นกฎหมายรัฐธรรมนูญสืบทอดอำนาจเผด็จการ และกฎหมายอาญามาตรา 112 ฯลฯ ประชาชนผู้รักความยุติธรรมจึงลุกขึ้นมาต่อต้าน การถูกอำนาจโบราณทำให้กลายเป็น “นักโทษทางความคิด” ก็คือประจักษ์พยานของ “ความอยุติธรรม” โดยกฎหมาย และกระบวนการบังคับใช้กฎหมายที่บิดเบี้ยว กฎหมายที่ยุติธรรมคืออะไร นักปรัชญาสำนักกฎหมายธรรมชาติตอบว่า คือ “กฎหมายที่สอดคล้องกับหลักความยุติธรรม หรือกฎหมายที่บัญัติขึ้นบนหลักความยุติธรรม” แปลว่าหลักความยุติธรรมมีอยู่ก่อน เช่น มีอยู่ในฐานะเป็น “สัญญาประชาคม” บางอย่าง กฎหมายที่ยุติธรรมก็คือกฎหมายที่บัญญัติขึ้นบนหลักความยุติธรรมนั้น ซึ่งแนวคิดของนักปรัชญาสำนักนี้มีหลากหลาย ผมขอเลือกแนวคิดเรื่องหลักความยุติธรรมของจอห์น รอลส์มาเป็นตัวอย่าง เพราะหลักความยุติธรรมของรอลส์คือหลักความยุติธรรมในระบอบเสรีประชาธิปไตย และหลักความยุติธรรมประการหนึ่งก็คือ “หลักเสรีภาพที่เท่าเทียม” (equal liberty) อันได้แก่ - เสรีภาพทางการเมือง (political liberty) คือ เสรีภาพหรือสิทธิในการโหวตและการเข้าสู่ตำแหน่งทางการเมือง หรือตำแหน่งสาธารณะต่างๆ เสรีภาพในการก่อตั้งสมาคม การมีส่วร่วมในกิจการสาธารณะ ที่พ่วงมาด้วยเสรีภาพแห่งมโนธรรม เสรีภาพทางความคิดเห็น เสรีภาพทางศาสนา เสรีภาพในการพูด, การแสดงออก และการชุมนุม - เสรีภาพในการใช้ชีวิตอย่างเป็นตัวของตัวเอง หรือตามรสนิยมของตนเอง สิทธิในทรัพย์สินส่วนบุคคล - เสรีภาพจากการถูกจับกุมคุมขังโดยพลการ หรือสิทธิที่จะได้รับการปฏิบัติอย่างชอบธรรมตามกระบวนการยุติธรรม บนหลักความเสมอภาคทางกฎหมายตามหลักนิติรัฐ (rule of law) ทั้งหมดนี้คือ “เสรีภาพพื้นฐาน” (basic liberties) ของพลเมืองทุกคน ดังนั้น กฎหมายที่ยุติธรรมก็คือกฎหมายที่บัญญัติขึ้นบนหลักเสรีภาพที่เท่าเทียม หรือต้องเป็นกฎหมายที่ปกป้องเสรีภาพพื้นฐานของพลเมืองดังกล่าวนี้ โดยสถาบันต่างๆ เช่นรัฐสภาที่ทำหน้าที่บัญญัติกฎหมายตามกระบวนการประชาธิปไตย ศาล และกระบวนการยุติธรรมทั้งระบบต้องถูกกำหนดให้มีโครงสร้างและอำนาจหน้าที่สอดคล้องกับหลักความยุติธรรมคือหลักเสรีภาพที่เท่าเทียมนี้ ชัดเจนว่า กฎหมายรัฐธรรมนูญ ฉบับ คสช. และมาตรา 112 เป็นต้น ล้วนขัดกับหลักเสรีภาพที่เท่าเทียมดังกล่าว จึงเป็นเหตุให้ประชาชนผู้มองทะลุปัญหาลุกขึ้นมาต่อสู้เพื่อเปลี่ยนแปลงระบบโครงสร้างทั้งหลายทั้งปวงที่อยุติธรรม ด้วยข้อเสนอสำคัญที่ต้องการแก้ที่ “รากฐาน” ของปัญหา คือข้อเสนอปฏิรูปสถาบันกษัตริย์ และยกเลิก 112 ซึ่งต้องตามมาด้วยการร่างรัฐธรรมนูญให้เป็นประชาธิปไตย ปฏิรูปศาล ปฏิรูปกองทัพ เป็นต้น การต่อสู้ครั้งนี้จึงเป็นการต่อสู้เพื่อ “ความยุติธรรม” และการถูกอำนาจรัฐโบราณทำให้หลายคนกลายเป็น “นักโทษทางความคิด” ก็คือ “ความอยุติธรรม” ซึ่งไม่ใช่แต่บรรดานักโทษทางความคิดที่ถูกจองจำอยู่ในคุกเท่านั้นที่ได้รับความอยุติธรรมนี้ หากแต่ประชาชนทุกคนต่างแบกรับความอยุติธรรมนี้ร่วมกัน ไม่ว่าจะรู้ตัวหรือไม่ก็ตาม พูดอีกอย่างว่า ไม่ใช่แต่บรรดานักโทษทางความคิดที่อยู่ในคุกเท่านั้นที่ถูกละเมิดเสรีภาพ ประชาชนทุกคนก็ถูกละเมิดเสรีภาพถ้วนหน้า เพราะไม่มีใครมีเสรีภาพ เนื่องไม่มีหลักเสรีภาพที่เท่าเทียม ไม่มีกฎหมายและกระบวนการยุติธรรมที่สอดคล้องกับหลักเสรีภาพที่เท่าเทียมอยู่จริง คนที่ยังไม่ติดคุก ก็คือคนที่ยังยังไม่ได้ลุกขึ้นมาเผชิญหน้าตรงๆ กับระบบเผด็จการทรราชย์เท่านั้น ดังนั้น ความเสียสละของบรรดานักโทษทางความคิด จึงเป็นความเสียสละที่ยิ่งใหญ่เช่นเดียวกับความเสียสละของนักต่อสู้ในประวัติศาสตร์ทุกยุคสมัย ทั้งที่ปรากฏนามและไร้นาม และอย่างที่เราทราบกันเมื่อประชาชนเข้าใจปัญหาถ่องแท้และเห็นคุณค่าของผู้เสียสละมากขึ้นๆ การรวมพลังต่อสู้โค่นระบบเผด็จการทรราชย์ย่อมเกิดขึ้นตามมา อย่างไรก็ตาม ในทางปรัชญายากที่จะตอบได้ว่า ระหว่าง “เสรีภาพของปัจเจกบุคคล” กับ “เสรีภาพทางการเมือง” อะไรสำคัญกว่า แต่ในการกระทำเราได้เห็นชัดเจนแล้วว่า บรรดานักโทษทางความคิดได้เลือกที่จะแลกอิสรภาพของตนเองเพื่อให้ได้มาซึ่งเสรีภาพทางการเมือง สำหรับเราส่วนใหญ่ที่อยู่นอกคุก แม้จะมีเสรีภาพของปัจเจกบุคคล แต่ก็ไม่มีเสรีภาพทางการเมือง ไม่มีเสรีภาพทางความคิดเห็น การพูด การแสดงออกในทางที่จะช่วยให้ชีวิตเราแต่ละคนและสังคมก้าวหน้าและยุติธรรมในทางการเมือง เศรษฐกิจ และทางอื่นๆ ได้ เราทุกคนจึงเหมือนถูกระบบเผด็จการทรราชย์ทำให้กลายเป็นนักโทษทางความคิด แม้จะอยู่นอกคุก ก็อยู่อย่างคนที่ไม่กล้าคิด กล้าทำในสิ่งที่ตนเองเชื่อว่าถูกต้องเท่ากับคนที่อยู่ในคุกด้วยซ้ำ วลีว่า “ถ้าไม่สู้ก็อยู่อย่างทาส” จึงยังคงท้าทายมโนสำนึกของเราทุกคน ตราบที่เรายังมี “ความเป็นคน” ที่รู้จักใช้เหตุผลรู้ความหมายของความยุติธรรมบนหลักเสรีภาพที่เท่าเทียม และศาลหรือบรรดาผู้พิพากษาเอง ก็ย่อมจะมี “ความเป็นคน” เฉกเช่นนักโทษทางความคิดทุกคน (หวังว่านะ!) หรือมองอีกแง่หนึ่ง หากศาลหรือผู้พิพากษาเองมีความเป็นคนเฉกเช่นนักโทษทางความคิดทั้งในและนอกคุก พวกเขาอาจเป็นนักโทษทางความคิดเสียยิ่งกว่า เพราะต้องทุกข์ทรมานจากการตัดสินลงโทษนักโทษทางความคิดอย่างขัดต่อมโนธรรมสำนึกของความเป็นคน! ที่มาภาพ: เฟสบุ๊ค จดหมายถึงนักโทษทางความคิด บทความการเมืองสิทธิมนุษยชนสุรพศ ทวีศักดิ์ปรัชญาการเมืองนักโทษทางความคิดนักโทษการเมืองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/PlRfn2TiuHY/95772,2021_11_03
กวีประชาไท: รุ้งสีทอง,"Submitted on Wed, 2021-11-03 15:31คนไทยเดิ้ง เซิ้งกวี บทพิสูจน์ หัวใจ ที่กล้าแกร่งจิตวิญญาณ เข้มแข็ง มิหวั่นไหวสงบนิ่ง แววตา บอกความนัยจะยืนหยัด ธำรงไว้ อุดมการณ์ พร้อมสละ เลือดเนื้อ เพื่อปกป้องข้อเรียกร้อง ผู้ต้องขัง ความคิดอ่านวิ อาญา ต้องรื้อทั้งกระบวนการฉีกกฎหมาย สามานย์ ผ่านกลไก ด้วยหลักการ ของสิทธิมนุษยชนหลักสากล ถูกกล่าวหา คือสงสัยถือยังคง บริสุทธิ์ เฉกทั่วไปมิมีเหตุอันใด ให้จำจอง จะปลดแอก ทะลุฟ้า นำพาชนให้หลุดพ้น มลทิน 112ต้องมีสิทธิ์ เสรี ตามครรลอง“รุ้ง”สีทอง ผ่องอำไพ อีกไม่นาน บทความการเมืองวัฒนธรรมสิทธิมนุษยชนกวีประชาไทคนไทยเดิ้ง เซิ้งกวีรุ้ง ปนัสยาปนัสยา สิทธิจิรวัฒนกุลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/B8IOPmWSMCA/95771,2021_11_03
"ใบตองแห้ง: ตู่แพ้ ""เลือกตั้ง""","Submitted on Wed, 2021-11-03 15:24ใบตองแห้ง พรรคเพื่อไทยประชุมใหญ่สร้างเซอร์ไพรส์สั่นสะเทือน พรรคพลังประชารัฐประชุมกรรมการบริหารพรรคมีแต่ข่าวแตกหัก แม้สร้างภาพจูบปากไม่ปลดใคร “พรุ่งนี้เพื่อไทย” โลโก้ใหม่สีแดงขาว สักขาหลอกออกข่าวเปลี่ยนหัวหน้า ซึ่งคอการเมืองรู้กันว่าเป็นใครก็ไม่สำคัญเท่า “เจ้าของพรรคตัวจริง” แค่ต้องการปลุกกระแส ยกระดับ สร้างบรรยากาศคึกคักไปสู่เลือกตั้ง แคนดิเดตนายกฯ เป็นใครก็ยังไม่รู้เลย ที่ไหนได้ เซอร์ไพรส์ของจริง เปิดตัว “อุ๊งอิ๊ง” แพทองธาร ชินวัตร เป็นประธานที่ปรึกษาพรรคด้านมีส่วนร่วมและนวัตกรรม ขึ้นเวทีแสดงวิสัยทัศน์ เฉียบคม ฉาดฉาน ไม่ต้องอ่านโพย แค่ดูประเด็น คนฟังอ้าปากค้าง ไม่คาดคิดกันมาก่อนว่า ลูกสาวคนเล็กของทักกี้ “ฉายแวว” ถึงขั้นนี้ ประเทศไทยขัดแย้งมา 15 ปี เผลอแป๊บเดียว อุ๊งอิ๊งอายุ 35 แล้วนะครับ มีคุณสมบัติเป็นรัฐมนตรี และเป็นแคนดิเดตนายกฯ ได้เลย พูดอย่างนี้ไม่ได้ยกก้น แต่พึงเข้าใจว่าคนตระกูลชินวัตร ขอเพียงเข้าสู่การเมืองก็เป็นที่ต้อนรับล้นหลาม เช่นยิ่งลักษณ์ไม่เคยเดียงสา ก็สร้างได้ใน 49 วัน นี่อุ๊งอิ๊งลูกรัก แสดงท่าทีทางการเมืองมานาน ยังมีเวลาสร้างอีกหลายปี คนเกลียดทักษิณอาจเย้ยหยันว่า ฝ่ายประชาธิปไตยประสาอะไร สืบทอดวงศ์ตระกูล แต่อย่าลืมว่า หนึ่ง ทักษิณเป็นที่รักของมวลชน เพราะนโยบายไทยรักไทย “ประชาธิปไตยกินได้” เพราะการวางตัวแบบทัวร์นกขมิ้น เข้าถึงคน ใจถึงใจ สอง ยิ่งไปกว่านั้น ทักษิณและครอบครัวคือผู้ถูกกระทำ ถูกตัดสิน “ไม่ทุจริตแต่ติดคุก” ถูกยึดทรัพย์ รัฐประหารตุลาการภิวัตน์ทำให้ทักษิณกับคนเสื้อแดงมีหัวอกอันเดียวกัน ถูกปราบถูกฆ่าถูกจับกุมคุมขังถูกจองล้าง ฯลฯ ต่อสู้ร่วมกันมา 15 ปี ในเชิงนโยบาย ทักษิณให้คนอื่นสานต่อได้ แต่ในแง่การทวงความยุติธรรม ใครจะลงมาสู้แทนได้อย่างทรงพลังเท่าลูกสาวสุดที่รัก อุ๊งอิ๊งยังไม่เป็นแคนดิเดตนายกฯ แต่ก็เป็นการวางตัว “จ่อ” อย่างมีชั้นเชิง “จ่อ” แบบให้คนคาดหวัง ว่าอาจเป็นเลือกตั้งครั้งหน้า หรือบ่มเพราะรอครั้งโน้น ช่วยปลุกพลังให้คึกคักทั้ง ส.ส. และมวลชน ตัดภาพกลับมาที่พรรคพลังประชารัฐ 3 วันอลวน เซอร์ไพรส์เหมือนกันแต่คนละด้าน อ่านข่าวความขัดแย้งแล้วยังกะอ่านนิยายมาเฟีย ซับซ้อนซ่อนเงื่อนเพื่อนทรยศ หักเหลี่ยมไม่รู้จบ คาดเดาไม่ได้ว่าจะจบอย่างไร อ่านไปก็หัวเราะไป เพราะรู้แน่อย่างหนึ่ง สมัยหน้าถ้า พปชร.เสนอชื่อประยุทธ์เป็นนายกฯ เลขาฯพรรคต้องไม่ใช่ธรรมนัส กลับกัน ถ้าธรรมนัสยังเป็นเลขาฯ พปชร.ก็อาจเสนอชื่อประยุทธ์ แต่ไม่เสนอคนเดียวเท่านั้น ชาวบ้านทั่วไปก็เซอร์ไพรส์ ประยุทธ์คบคิด 6 รัฐมนตรี ยังเอาธรรมนัสไม่ลง ไปคุยกับ 3 ป. เหมือนเออออห่อหมก แต่วันรุ่งขึ้นป้อมเลี้ยงข้าวต้มหมู แล้วบอกว่า พวกมึงรุมกูŽ ทำโพลด้วยลายมือ ส.ส.ไม่พอใจรัฐมนตรีคนไหนบ้าง หวยกลับมาออกที่ชัยวุฒิกับเสี่ยเฮ้ง ผู้หวังจะเป็นเลขาฯพรรค ประยุทธ์เป็นนายกฯ คุมอำนาจตั้งรัฐมนตรี (ยังว่าง 2 เก้าอี้) ประวิตร ธรรมนัส คุมพรรคคุม ส.ส. แม้เชื่อว่า 2 ป.ไม่ฆ่ากัน แต่ถ้ายังไม่ลงรอยอยู่อย่างนี้ จะไปรอดได้ไง มีคำแนะนำขำๆ ถ้าอยากไล่ประวิตรธรรมนัสพ้นพรรค ก็น่าจะระดม “คนรักคลองโอ่งอ่าง” สาวกเพจเชียร์ลุง มาช่วยกันชูป้าย “มันคือแป้ง” “นาฬิกาเพื่อน” ไม่โปร่งใส มีมลทิน ไม่สมควรเป็นหัวหน้า-เลขาธิการพรรคที่สนับสนุนลุงตู่เป็นนายกฯ ต้องปฏิรูปการเมืองเชิดชูคนดี ถ้าไม่สำเร็จ ประยุทธ์ก็ไปตั้งพรรคใหม่ รวบรวมพลังปลัดฉิ่ง ดึงคนดีมีศีลธรรมถือความสัตย์จากระบบราชการ เช่น ผู้ว่าปู ผู้ว่าหมูป่า ผู้ว่าขี่จักรยาน (ลูกศิษย์วัดทรัพย์สิน 147 ล้าน) อดีตทหารอดีตตำรวจ ผู้บัญชาการเหล่าทัพ บอร์ดรัฐวิสาหกิจ ออกเอ็มวีพันปีร้องเพลงบ้านเกิดเมืองนอน ทำอย่างนั้นสิครับ รัฐประหารไม่เสียของ ไม่ต้องไปข่มขู่ดูดกวาดนักการเมืองยี้ บ้านใหญ่ อิทธิพลท้องถิ่น มาจากพรรคอื่น ไหนด่าการเมืองสกปรก วงจรอุบาทว์ แต่พอจะสืบทอดอำนาจก็ไปกวาดต้อนมาจนขัดแย้งกัน เพราะไม่ยอมดูแล ผลักภาระให้ป้อมแป้งเป็นท่อน้ำมัน ดัดจริตทั้งนั้น รู้กันว่าตั้งพรรคเองก็แพ้ย่อยยับ คะแนนอนุรักษนิยมมีแค่หยิบมือ คะแนนพลังประชารัฐมาจากฐานส่วนตัว ส.ส. ระบบอุปถัมภ์ ติดปีกอำนาจ สร้างความเชื่อมั่นว่าจะได้เป็นรัฐบาลเพราะมี 250 ส.ว. ท้ายที่สุดก็แตกหัก ระหว่างนักการเมืองจากเลือกตั้ง กับอำนาจรัฐราชการจากรัฐประหาร ซึ่งไม่เห็นหัว คิดว่าตัวเองเหนือกว่าทุกด้าน ใครอย่าบังอาจท้าทายอำนาจ ดูถูกดูแคลนนักการเมือง ไม่ตระหนักว่านักการเมืองแม้มันจะมาจากระบบอุปถัมภ์พึ่งอำนาจพึ่งเงิน มันก็ต้องได้ใจชาวบ้าน ประยุทธ์จึงปลดธรรมนัสไม่ได้ ปลดได้ก็เท่ากับตัดขาตัวเอง แพ้ภัยนักการเมืองจากเลือกตั้งในพรรคที่สนับสนุนตัวเอง แล้วจะทำอย่างไรต่อไป ร้องเพลงปลุกใจ แล้วทำรัฐประหาร? ทุกวันนี้ก็มีอำนาจมากเหมือนรัฐประหาร แต่ล้มเหลวทุกด้าน เลือกตั้งก็ยาก รัฐประหารก็ลำบาก จะถอยก็สายไป จะเปลี่ยนก็ไม่มีใครแทน นี่คือความเป็นจริงท่ามกลางอำนาจ ที่มา: ข่าวสดออนไลน์ www.khaosod.co.th/politics/news_6703487 'ใบตองแห้ง' ออนไลน์การเมืองใบตองแห้งประยุทธ์ จันทร์โอชาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/U8lCvPtPbAk/95770,2021_11_03
"กรณีลงโทษ ""ละเมิดอำนาจศาล"" ต่อผู้วิจารณ์ความเที่ยงธรรมของตุลาการ: ตัวอย่างชวนคิดถึงการบิดเบือนกฎหมาย ที่ต้องหาทางแก้ไขกันต่อไป","Submitted on Wed, 2021-11-03 15:13รังสิมันต์ โรม จากกรณีที่เมื่อวานนี้ (1 พฤศจิกายน 2564) ศาลอาญาได้มีคำพิพากษาให้คุณเบนจา อะปัญ และคุณณัฐชนน ไพโรจน์ มีความผิดฐานละเมิดอำนาจศาล ตามประมวลกฎหมายวิธีพิจารณาความแพ่ง มาตรา 30, 31 และ 33 และลงโทษจำคุก 6 เดือน และ 4 เดือน (ตามลำดับ) โดยยังได้มีการอ้างถึงข้อกำหนดของศาลอาญาว่าด้วยการรักษาความสงบเรียบร้อยในบริเวณศาลอาญา พ.ศ. 2564 เช่น ข้อ 1 ห้ามใช้คำพูดหรือกริยาในทางที่ก่อให้เกิดความไม่สงบเรียบร้อย ก่อความรำคาญ ส่งเสียงดัง ที่หมายรวมถึงการกระทำนอกห้องพิจารณาคดีด้วย หรือข้อ 6 ห้ามใช้อุปกรณ์ขยายเสียงต่างๆ ทั้งในศาลและบริเวณรอบศาลด้วย นั้น ผมเห็นว่าการลงโทษในความผิดฐานดังกล่าว หากดูตามประมวลกฎหมายฯ มาตรา 30 ที่ให้อำนาจศาลออกข้อกำหนดใด ๆ แก่คู่ความฝ่ายใดฝ่ายหนึ่งหรือแก่บุคคลภายนอกที่อยู่ต่อหน้าศาลตามที่เห็นจำเป็น เพื่อรักษาความเรียบร้อยในบริเวณศาล และเพื่อให้กระบวนพิจารณาดำเนินไปตามเที่ยงธรรมและรวดเร็วนั้น การจะออกข้อกำหนดดังกล่าว รวมถึงการจะพิพากษาความผิดฐานละเมิดอำนาจศาลตามมาตรา 31 ก็ควรที่จะบังคับแก่กรณีที่มีการขัดขวางมิให้กระบวนการพิจารณาคดีสามารถดำเนินและเสร็จลุล่วงไปได้เป็นสำคัญ ซึ่งจากข้อเท็จจริงเมื่อวันที่ 29 เมษายน 2564 ที่ทั้งสองคนได้จัดกิจกรรมทวงคืนสิทธิประกันตัวให้แก่เพื่อนๆ ผู้ชุมนุม อยู่ตรงหน้าบันไดทางเข้าศาลนั้น ก็ไม่ได้เป็นการขัดขวางกระบวนการพิจารณาแต่อย่างใดเลย โดยผลสุดท้ายในวันนั้นการพิจารณาก็เสร็จสิ้นลุล่วงไปในที่สุด (นั่นคือศาลยืนยันไม่ให้ประกันตัวผู้ต้องหา) แต่ผลปรากฏว่าศาลกลับนำมาใช้เอาผิดกับผู้ที่วิพากษ์วิจารณ์หรือตั้งข้อกังขาต่อความเที่ยงธรรมและโปร่งใสในการใช้อำนาจของตัวเอง ซึ่งควรเป็นเสรีภาพที่ประชาชนพึงกระทำต่อศาลได้ในฐานะเครื่องมือหนึ่งในการตรวจสอบการทำงานของศาล โดยศาลก็มักจะอ้างว่าที่เอาผิดเช่นนี้ก็เพื่อรักษาความน่าเชื่อถือของศาล ทั้งที่อันที่จริงแล้วศาลจะน่าเชื่อถือหรือไม่นั้นก็ขึ้นอยู่กับการใช้ปฏิบัติหน้าที่ของศาลเองว่ามีเหตุผลฟังขึ้น ตอบคำถามสังคมได้หรือไม่ มิได้อยู่ที่ว่าจะมีคนพูดออกมาหรือปิดปากเงียบกันหมดแต่อย่างใดเลย กล่าวง่ายๆ คือความผิดฐานนี้แทนที่จะใช้ปกป้องกระบวนการให้ดำเนินไปได้ กลับถูกนำมาใช้ปกป้องตัวผู้พิพากษาไม่ให้ถูกวิจารณ์เสียเอง นี่จึงอาจเป็นหนึ่งตัวอย่างสำคัญที่ทำให้เราต้องขบคิดว่ากฎหมายของบ้านเมืองกำลังถูกบิดเบือนไปเพื่อเอื้อประโยชน์ต่อฝ่ายใดฝ่ายหนึ่ง หรือเพื่อสร้างผลร้ายต่ออีกฝ่ายหรือไม่ ยิ่งกฎหมายอย่างเรื่องการละเมิดอำนาจศาล ที่ศาลเป็นผู้ออกข้อกำหนดเอง ตั้งข้อกล่าวหาผู้อื่นเอง และพิพากษาเอง หากถูกบิดเบือนขึ้นมาแล้ว อาจทำลายระบบกฎหมายโดยที่ยากที่จะมีผู้ใดตรวจสอบได้ (พรรคก้าวไกลได้เคยยื่นเสนอแก้ประมวลกฎหมายอาญาต่อรัฐสภา เพื่อเพิ่มความผิดฐานการบิดเบือนกฎหมายโดยเจ้าหนักงานในการยุติธรรม ขอฝากพี่น้องประชาชนติดตามกันต่อไป) นี่ยังไม่นับว่าความผิดฐานดังกล่าวในกฎหมายไทยอาจมีโทษจำคุกสูงถึง 6 เดือน ซึ่งยิ่งเกื้อหนุนให้เกิดการนำไปใช้เพื่อกำราบให้คนอื่นไม่กล้าพูดไม่ดีต่อศาล ในขณะที่ต่างประเทศที่มุ่งเน้นเพื่อป้องกันไม่ให้เกิดการขัดขวางการพิจารณาเป็นสำคัญ เช่น เยอรมนี กำหนดโทษขังไม่เกิน 1 สัปดาห์เท่านั้น ทั้งหมดนี้ทำให้ในทางปฏิบัติบทบัญญัติความผิดฐานดังกล่าวได้กลายเป็นอีกเครื่องมือหนึ่งในการใช้กลั่นแกล้งผู้เห็นต่างทางการเมือง จึงสมควรที่จะต้องแก้ไขเพื่อขีดเส้นให้ชัดเจนว่าการคุ้มครองกระบวนการพิจารณาคดีให้ดำเนินไปได้นั้นจะต้องไม่กลายมาเป็นการห้ามวิพากษ์วิจารณ์ผู้ใช้อำนาจรัฐที่กระทบต่อประชาชน ซึ่งผมจะได้นำไปปรึกษาหารือในพรรคก้าวไกล เพื่อดำเนินการตามกระบวนการนิติบัญญัติต่อไป เผยแพร่ครั้งแรกใน: Facebook Rangsiman Rome - รังสิมันต์ โรม บทความการเมืองสิทธิมนุษยชนละเมิดอำนาจศาลการบิดเบือนกฎหมายรังสิมันต์ โรมเบนจา อะปัญณัฐชนน ไพโรจน์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/dKcSaHRO7q8/95769,2021_11_03
ความรู้สึกผิด ความหวัง และบาดแผลในความเงียบของเหยื่อ 6 ตุลา #บันทึก6ตุลา | อ่านให้ฟัง,"Submitted on Wed, 2021-11-03 15:04 ในกรณีการสังหารหมู่ 6 ตุลา 2519 เป็นที่ทราบกันดีว่าความกลัวเป็นสาเหตุสำคัญที่ทำให้ครอบครัวของผู้เสียชีวิตต้องทนทุกข์อยู่กับความเงียบ แม้ว่าจะผ่านไปแล้วกว่า 40 ปีหลายครอบครัวก็ยังไม่ต้องการเปิดเผยตัวตนของตน เพราะพวกเขามองว่ากลุ่มอำนาจที่เกี่ยวข้องกับเหตุการณ์ 6 ตุลา ยังคงมีอำนาจต่อเนื่องมาถึงปัจจุบัน เมื่อคนทำผิดไม่ต้องรับผิด ผู้ที่ตกเป็นเหยื่อจึงต้องถูกลงฑัณฑ์ซ้ำสองให้ก้มหน้ากล้ำกลืนกับความอยุติธรรมต่อไป... ในบรรดาผู้ที่เสียชีวิตฝ่ายประชาชนจำนวน 40 คนนี้ มีหลายคนที่เรายังไม่รู้ว่าเขาคือใครแม้ว่าเราจะเห็นรูปถ่ายของพวกเขาจนชินตา ได้แก่ ชายไทย 3 คนที่อยู่ในเอกสารชันสูตรพลิกศพแต่ไม่ทราบชื่อ ผู้ชายที่ถูกแขวนคอสองคนที่ถ่ายโดยช่างภาพของสำนักข่าวเอพีนายนีล อูเลวิช และหนึ่งในภาพถ่ายนั้นได้รับรางวัลพูลิตเซอร์ในปี 2520 (คนที่ถูกแขวนคอมีทั้งหมด 5 คน อูเลวิชถ่ายภาพได้ 2 คน) ร่างที่ถูกเผาจนเหลือแต่กระดูกและระบุเพศไม่ได้ 4 คนบนถนนราชดำเนินใกล้กับรูปปั้นแม่พระธรณีบีบมวยผม เราไม่รู้ว่าพวกเขาคือใคร ครอบครัวของเขาอยู่ที่ไหน รับรู้หรือไม่ว่าลูกหลานของตนเสียชีวิตแล้ว หรือยังเฝ้ารอการกลับมาของพวกเขาอยู่อย่างเงียบงัน อ่านทั้งหมดได้ที่: https://prachatai.com/journal/2018/10/78975 ประชาไท #อ่านให้ฟัง หยิบบทความที่น่าสนใจมาอ่านให้คุณฟัง แบบไม่ต้องอ่าน ข่าวการเมืองวัฒนธรรมสิทธิมนุษยชนคุณภาพชีวิตPrachatai Podcastpodcastอ่านให้ฟังมัลติมีเดีย6 ตุลา 19ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/fCmmryF0o98/95768,2021_11_03
ใบตองแห้ง: ถอดรื้อความเคารพ,"Submitted on Wed, 2021-11-03 15:04ใบตองแห้ง ศิษย์เก่าจุฬาเป็นเดือดเป็นแค้น เมื่อองค์การบริหารสโมสรนิสิตจุฬา มีมติเอกฉันท์ ให้ยกเลิกกิจกรรมอัญเชิญพระเกี้ยวในฟุตบอลประเพณี เพราะสะท้อนระบอบอำนาจนิยม คนไม่เท่ากัน เป็นภาพแทนวัฒนธรรมและสัญลักษณ์ศักดินา สำนักบริหารกิจการนิสิต ประกาศสอบสวนเอาผิดทางวินัย อ้างว่ายอมรับความแตกต่างหลากหลายทางความคิด เคารพเสรีภาพทางวิชาการ แต่ในฐานะ “สถาบันการศึกษาชั้นสูง” หากพบว่านิสิตแสดงออกมีเนื้อหากระทบกระเทือนต่อบุคคลที่เป็นที่เคารพเทิดทูนสักการะของผู้อื่น ไม่เคารพต่อความเห็นต่าง หรือความเชื่อความเลื่อมใสของผู้อื่น จุฬาย่อมไม่อาจนิ่งเฉย ถือเป็นหน้าที่ที่จะดำเนินการเพื่อกล่อมเกลานิสิตให้อยู่ในครรลองของความรู้คู่คุณธรรม แปลว่าอะไร เคารพเสรีภาพทางความคิด แต่ห้ามไปกระทบกระเทือนบุคคลที่ผู้อื่นเคารพเทิดทูน ไม่งั้นเก้าอี้ฟาด! แล้วพูดทำไมเสรีภาพทางวิชาการ ไม่ต่างอะไรกับระบอบอำนาจที่ใช้กฎหมายอำมหิตปิดปาก บังคับให้เคารพ ความรู้คู่คุณธรรม ของ “สถาบันการศึกษาชั้นสูง” คืออะไร คือการเป็นเสาหลัก กปปส. ทั้งศิษย์เก่าคณาจารย์ แล้วอดีตอธิการบดี อดีตนายกสภามหาวิทยาลัย ก็เข้าไปรับใช้รัฐประหารเป็น สนช. สปช. มติ อบจ.เป็นเอกฉันท์ กรรมการ 11 คน ผู้แทนคณะ 18 คน ที่มาจากเลือกตั้ง สภานิสิต ชมรมเชียร์ ก็สนับสนุน มีแต่ศิษย์เก่าดิ้นพล่าน รัฐมนตรีดีอีเอสที่ไล่จับคนเห็นต่าง อ้างว่ามีแต่คนอยากแบก งั้นมาแบกเองไหม ดาราโพสต์ภาพตัวเองได้รับเลือกให้อัญเชิญพระเกี้ยว ไม่เห็นมีใครโพสต์ภาพแบกอยู่ข้างล่างอย่างภาคภูมิใจ สมัยชัยวุฒิเป็นอย่างไรไม่ทราบ แต่ปัจจุบันเด็กไม่อยากแบกแล้ว ก็ยังไปกะเกณฑ์นิสิตหอใน ซึ่งกลัวถูกตัดแต้ม เดี๋ยวไม่ได้อยู่หอ ต้องมาแบกอย่างจำใจ จึงมีความเคลื่อนไหวให้เลิกมาหลายปี องค์การนักศึกษาธรรมศาสตร์ชิงสอบถามความคิดเห็น เลิกฟุตบอลประเพณีไปเลยดีไหม เพราะคนจัดคือสมาคมศิษย์เก่า แต่เอาภาระมาโยนรุ่นปัจจุบัน ถ้าอยากจัดก็จัดกันเอง อยากแบกก็ไปหาคนมาแบกเอง ว่าตามความจริง ฟุตบอลประเพณีทุกวันนี้ที่มีค่าให้คนสนใจ คือพาเหรดแปรอักษรล้อการเมือง ส่วนฟุตบอลในสนามที่ไปเอานักบอลดังๆ มายัดเสื้อมหาลัย ไม่มีใครดูหรอก หลายปีมานี้พวกศิษย์เก่าก็คลั่ง แปรอักษรแสบทั้งจุฬาธรรมศาสตร์ ถ้ายกเลิกเสียน่าจะพอใจ ฟุตบอลประเพณีเริ่มในปี 2477 เมื่อธรรมศาสตร์ก่อตั้งโดย อ.ปรีดี คณะราษฎร ขบวนอัญเชิญพระเกี้ยวเพิ่งมีปี 2507 สมัยตุ๊ ประภาส เป็นอธิการจุฬา แต่ก็ทำเล็กๆ เพิ่งจะมา 50-60 คนแบกไม่กี่สิบปีนี้เอง พูดลงไประหว่างบรรทัด ก็รู้ว่าสู้กันเรื่องอะไร คนรุ่นเก่าตื่นตระหนก คนรุ่นใหม่ชูสามนิ้วถอดรื้อฟอกล้างวัฒนธรรมความเคารพ ที่ตัวเองเคยยึดเหนี่ยว เหมือนโลกแตกสลาย กลัวตายแล้วกลับมาเกิดใหม่จะไม่มีที่ยึดเหนี่ยวอีกต่อไป ประวัติศาสตร์จะถูกชำระ การอ้างบุญุคุณต่างๆ จะถูกตีค่าใหม่ ว่าเป็น propaganda หรือไม่ การเกิดม็อบคนรุ่นใหม่ 3 สิงหา 10 สิงหา 16 สิงหา 2563 ทำให้คนรุ่นเก่าอนุรักษนิยมตกใจ “แผ่นดินไหวทางวัฒนธรรม” แต่เมื่อม็อบไปจนสุด อำนาจใหญ่โตมหึมาไม่ยอมเปลี่ยน ก็เกิดอาการล้า มองดูเหมือนม็อบฝ่อ แกนนำถูกจับกุมคุมขัง ครั้งแรกยังต่อสู้เรียกร้องจนได้ประกัน ครั้งหลังยิ่งมายิ่งขยายวง ทั้งจับ 112 จับ “ทะลุฟ้า” ว่าสาดสีฝ่าฝืนข้อกำหนดประกันตัว รัฐบาลชูกระแสเปิดประเทศ กลบความล้มเหลวโควิด ขณะที่ใช้กฎหมายอำมหิตปราบคนรุ่นใหม่ ดึงคนส่วนใหญ่ไปฝากความหวังกับการเลือกตั้ง แต่ก็ลากถูไปยังไม่ยุบสภา ในกระแสเช่นนี้ ดูเหมือนว่าคนรุ่นใหม่ไม่มีทางสู้ ความพยายามระดมม็อบใหญ่วันที่ 31 ตุลา ถ้ามีคนน้อย แกนนำที่เหลือก็คงทยอยถูกจับกุมคุมขังไม่ได้ประกัน แต่อำนาจอนุรักษ์ไม่ตระหนัก ว่านี่ไม่ใช่แค่การต่อสู้ช่วงชิงอำนาจในระบอบรัฐสภาผ่านพรรคการเมือง เหมือนที่เคยเป็นมา (ชนะเลือกตั้งถูกรัฐประหารถูกยุบพรรค) คนรุ่นใหม่กำลัง “ปฏิวัติ” การเมืองวัฒนธรรม โดยเอาตัวเองเข้าแลกอย่างกล้าหาญ ขณะที่แกนนำถูกจับกุมคุมขัง กระแสวิจารณ์ท้าทายในโลกออนไลน์ก็แผ่ไปอย่างกว้างขวาง ทั้ง 112 อำนาจตำรวจ อำนาจศาล กองทัพ ไปจนหลักสูตรล้าหลัง ครูบ้าอำนาจ คณบดี อธิการ ปิดกั้นเสรีภาพ ไม่เชื่อไปดูในโลกออนไลน์ ถ้าจะไล่จับกุมคุมขัง คงได้เป็นแสนเป็นล้าน นี่คือสงครามถอดรื้อทั้งหมด เพื่อบอกว่าวันนี้คุณมีอำนาจล้นฟ้า แต่วันหน้าคุณไม่มีที่ยืน คนรุ่นใหม่แบบนิสิตจุฬาที่ชนะเลือกตั้งถล่มทลาย จะฟอกล้างความเคารพศรัทธาดั้งเดิมทั้งหมด จะชำระประวัติศาสตร์ propaganda ประเมินคุณค่าใหม่ ชักพรมออกจากใต้เท้า แล้วรัฐทำอะไร วิษณุ เครืองาม บอกให้แต่งเพลงปลุกใจ ขำตาย โลกสมัยนี้ยังจะครอบงำความคิดใคร อำนาจอนุรักษ์ที่ไม่ยอมปรับตัว ไม่มีทางเอาชนะความคิดคนรุ่นใหม่ ขังตัวได้แต่ขังจิตวิญญาณไม่ได้ กดหัวได้แต่ความคิดแพร่ขยายไปหมดแล้ว คงเหลือแต่คนรุ่นเก่าคลั่งอยากเอาหัวโขกฝาตายไปอยู่บนฟ้า ที่มา: ข่าวสดออนไลน์ https://www.khaosod.co.th/politics/news_6704269 'ใบตองแห้ง' ออนไลน์การเมืองสิทธิมนุษยชนใบตองแห้งติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/TDP-KUj6VSs/95767,2021_11_03
กวีประชาไท: ไอ้พวกชนชั้นนำ!,"Submitted on Wed, 2021-11-03 14:48นายเที่ยง2 พฤศจิกายน 2564 คนจนคนทุกข์เต็มไปหมดไอ้พวกชนชั้นนำใจมดไม่รู้สึกรู้สาปัญหามากมายมีให้เห็นอยู่เต็มตาประเทศจะไปข้างหน้าไม่ให้ไป มันจะยากตรงไหนแก้ปัญหาแค่มึงกล้ามึงจริงใจต้องแก้ได้แต่พวกมึงโง่แถมไม่ใส่ใจปัญหาเล็กจึงขยายใหญ่พวกอัปรีย์ น้ำมันราคาพุ่งปัญหาใหญ่ก็แล้วไงช่างปะไรกูใช้ฟรียาเสพติดมากมายมีทุกที่มึงบอกดีช่วยเบี่ยงเบนความสนใจ พวกมึงเอาประเทศมารองตีนเอาชีวิตคนมาป่ายปีนความยิ่งใหญ่พวกคนเห็นด้วยก็โง่บรรลัยเป็นเรือใหญ่ให้พวกมันนั่งดูดเลือดคน เยาวชนรุ่นใหม่คืออนาคตพวกมึงก็กดขี่สารพัดสัตว์หน้าขนขี้ข้าพลอยคล้อยตามนายกันทุกคนยุคกระเบื้องฟูคนทุกข์ทนเจ็บปวดใจ. บทความการเมืองวัฒนธรรมกวีประชาไทนายเที่ยงติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/3I3TXnBZ2YQ/95766,2021_11_03
สปสช. อนุมัติระเบียบ 'บัตรทอง' ใหม่ เพิ่มสิทธิรักษาฟรีอุบัติเหตุจากรถ ผู้ติดยา มีบุตรยาก-ผสมเทียม,"Submitted on Wed, 2021-11-03 13:34บอร์ด สปสช.อนุมัติ (ร่าง) ประกาศฯ ประเภทและขอบเขตของบริการสาธารณสุข พ.ศ.2564 รวบประกาศเก่ากว่า 31 ฉบับมาจัดประเภทใหม่ เพิ่มความชัดเจนสิทธิประโยชน์ “บัตรทอง” ระบุชัดบริการใดครอบคลุม-ไม่ครอบคลุมค่าใช้จ่าย แก้ปัญหาการถูกเรียกเก็บค่าบริการเพิ่มเติม เพิ่มสิทธิการรักษาอุบัติเหตุจากรถ การบำบัดฟื้นฟูผู้ติดยา รักษาภาวะผู้มีบุตรยาก-ผสมเทียม และแอดมิตเกิน 180 วัน 3 พ.ย. 2564 ที่ประชุมคณะกรรมการหลักประกันสุขภาพแห่งชาติ (บอร์ด สปสช.) ครั้งที่ 12/2564 เมื่อวันที่ 1 พ.ย. 2564 ซึ่งมีอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธาน มีมติเห็นชอบ (ร่าง) ประกาศคณะกรรมการหลักประกันสุขภาพแห่งชาติ เรื่องประเภทและขอบเขตของบริการสาธารณสุข พ.ศ.2564 โดยมอบสำนักงานหลักประกันสุขภาพแห่งชาติ (สปสช.) เสนอประธานกรรมการเพื่อพิจารณาลงนามและประกาศในราชกิจจานุเบกษาต่อไป สำหรับ (ร่าง) ประกาศฯ ฉบับนี้ สืบเนื่องมาจากมติบอร์ด สปสช.ครั้งที่ 2/2563 เมื่อวันที่ 3 ก.พ. 2563 ที่ได้เห็นชอบข้อเสนอแนวทางการป้องกันและแก้ไขปัญหากรณีประชาชนถูกหน่วยบริการเรียกเก็บค่าบริการ ซึ่งหน่วยบริการไม่มีสิทธิที่จะเรียกเก็บ (Extra Billing) โดยได้มอบคณะอนุกรรมการกำหนดประเภทและขอบเขต ในการให้บริการสาธารณสุข ทำความชัดเจนเรื่องสิทธิประโยชน์ และทบทวนระเบียบหรือประกาศที่เกี่ยวข้อง พร้อมมอบคณะอนุกรรมการกำหนดหลักเกณฑ์การดำเนินงานและการบริหารจัดการกองทุน ปรับปรุงระบบสนับสนุนทางการเงินอย่างต่อเนื่อง เพื่อลดเงื่อนไขที่ทำให้เกิด Extra Billing รศ.พญ.ประสบศรี อึ้งถาวร ประธานคณะอนุกรรมการกำหนดประเภทและขอบเขตในการให้บริการสาธารณสุข เปิดเผยว่า ร่างประกาศคณะกรรมการหลักประกันสุขภาพแห่งชาติ เรื่องประเภทและขอบเขตของบริการสาธารณสุข พ.ศ.2564 เป็นการทบทวนระเบียบกระทรวงสาธารณสุขว่าด้วยหลักประกันสุขภาพแห่งชาติ ปี 2544 และรวบรวมประกาศคณะกรรมการฯ ที่เคยมีมาตั้งแต่ปี 2546 รวมกว่า 31 ฉบับ มาจัดกลุ่มและรวมในฉบับเดียวกันประเภทใหม่ เพื่อให้เกิดความชัดเจนเกี่ยวกับสิทธิในการได้รับบริการสาธารณสุขตามกฎหมายว่าด้วยหลักประกันสุขภาพแห่งชาติ ว่าครอบคลุมค่าใช้จ่ายในบริการใดบ้าง รวมทั้งบริการใดบ้างที่ไม่ครอบคลุม ในส่วนของเนื้อหาภายใต้ ร่างประกาศฯ ฉบับนี้ ได้บรรจุประเภทและขอบเขตของบริการสาธารณสุขที่มีความจำเป็นต่อสุขภาพและการดำรงชีวิต ซึ่งบุคคลมีสิทธิจะได้รับรวม 13 รายการ ได้แก่ 1. บริการสร้างเสริมสุขภาพและป้องกันโรค 2. การตรวจวินิจฉัยโรค 3. การตรวจและรับฝากครรภ์ 4. การบำบัดและการบริการทางการแพทย์ 5. ยา เวชภัณฑ์ อวัยวะเทียม และอุปกรณ์ทางการแพทย์ 6. การทำคลอด 7. การกินอยู่ในหน่วยบริการ 8. การบริบาลทารกแรกเกิด 9. บริการรถพยาบาล หรือบริการพาหนะรับส่งผู้ป่วย 10. บริการพาหนะรับส่งผู้ทุพพลภาพ 11. การฟื้นฟูสมรรถภาพร่างกายและจิตใจ 12. บริการสาธารณสุขด้านการแพทย์แผนไทยและการแพทย์ทางเลือกตามกฎหมายว่าด้วยการประกอบโรคศิลปะ 13. บริการสาธารณสุขอื่นที่จำเป็นต่อสุขภาพและการดำรงชีวิตที่คณะกรรมการหลักประกันสุขภาพแห่งชาติกำหนดเพิ่มเติม ขณะที่บริการสาธารณสุขที่ไม่อยู่ในประเภทและขอบเขตของบริการและไม่สามารถรับค่าใช้จ่ายได้ คือ 1. การกระทำใดๆ เพื่อความสวยงามโดยไม่มีข้อบ่งชี้ทางการแพทย์ 2. การตรวจวินิจฉัยและการรักษาใดๆ ที่เกินความจำเป็นจากข้อบ่งชี้ทางการแพทย์ 3. การรักษาที่อยู่ระหว่างการค้นคว้าทดลอง 4. การปลูกถ่ายอวัยวะที่ไม่ปรากฎตามบัญชีแนบท้าย 5. การบริการทางการแพทย์อื่นตามที่บอร์ด สปสช. กำหนด รศ.พญ.ประสบศรี กล่าวว่า ส่วนกรณีการป้องกันไม่ให้เกิด Extra Billing ประกาศฉบับนี้ได้มีการเพิ่มความชัดเจนในข้อที่ระบุไว้ว่า บุคคลผู้มีสิทธิที่เข้ารับบริการตามประเภทและขอบเขตของบริการสาธารณสุขที่กำหนดในประกาศนี้จะได้รับความคุ้มครองโดยไม่ต้องจ่ายค่าบริการ ยกเว้นเฉพาะกรณี 1. เป็นการร่วมจ่ายค่าบริการตามประกาศฯ ว่าด้วยการร่วมจ่าย 2. เป็นการบริการที่เป็นข้อยกเว้น ไม่คุ้มครองตามที่กำหนด 3. เป็นการเข้ารับบริการที่ไม่ใช่หน่วยบริการประจำของตน หรือหน่วยบริการปฐมภูมิในเครือข่ายหน่วยบริการที่เกี่ยวข้อง โดยไม่มีการส่งต่อ หรือไม่ใช่กรณีที่มีเหตุสมควร กรณีอุบัติเหตุ เจ็บป่วยฉุกเฉิน “ส่วนบริการที่เคยเป็นข้อยกเว้น และได้รับการเสนอให้เป็นสิทธิที่จะได้รับในฉบับนี้ เช่น การบำบัดรักษาและฟื้นฟูผู้ติดยาและสารเสพติดที่ไม่ได้รับความคุ้มครองตามกฎหมายว่าด้วยยาเสพติดที่มีกำหนดเกี่ยวกับการให้บริการบำบัดรักษาและฟื้นฟูผู้ติดยาเสพติด การบริการสาธารณสุขที่เกี่ยวกับอุบัติเหตุการประสบภัยจากรถที่ไม่ได้รับความคุ้มครองตามกฎหมายว่าด้วยการคุ้มครองผู้ประสบภัยจากรถ การรักษาภาวะมีบุตรยากและการผสมเทียม ยกเว้นการดำเนินการที่เกี่ยวกับการตั้งครรภ์แทน (Surrogacy) และการรักษาโรคเดียวกันที่ต้องใช้ระยะเวลารักษาตัวในโรงพยาบาลประเภทผู้ป่วยใน เกินกว่า 180 วัน” รศ.พญ.ประสบศรี กล่าว ข่าวคุณภาพชีวิตข่าวคุณภาพชีวิตสปสชสำนักงานหลักประกันสุขภาพแห่งชาติบัตรทองสิทธิบัตรทองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/1CTobHxRAOE/95765,2021_11_03
ทูตสหรัฐฯ พบ 'สุดารัตน์' หารือคลองไทย-ถุงมือยางใช้แล้ว ด้าน 'จิรภพ ภูริเดช' แถลงจับ บ.เอี่ยวปมย้อมแมวถุงมือยาง,"Submitted on Wed, 2021-11-03 17:40ไมเคิล ฮีธ อุปทูตสหรัฐฯ พบคุณหญิงสุดารัตน์ หารือความคืบหน้าการจัดหาวัคซีน ความร่วมมือทางการค้าการลงทุน และแนวทางแสวงหาสันติในภูมิภาค พร้อมหยิบยกเรื่องถุงมือยางไทยที่เกิดปัญหาส่งของใช้แล้วไปขายในสหรัฐมาหารือ ด้าน พล.ต.ท.จิรภพ ภูริเดช แถลงข่าวจับกุม CEO บริษัทเมืองเศรษฐกิจพอเพียง ซึ่งมีชื่อในรายงานข่าวย้อมแมวถุงมือยางส่งขายที่สหรัฐฯ ของ CNN แต่ตำรวจระบุว่าบริษัทดังกล่าวถูกจับกุมในข้อหาฉ้อโกง ไม่ใช่ผู้ผลิตถุงมือยางใช้แล้ว 3 พ.ย. 2564 วันนี้ (3 พ.ย. 2564) ไมเคิล ฮีธ อุปทูตสหรัฐอเมริกาประจำประเทศไทย พร้อมนิค วัลลาร์ และอัจฉรา อัชฌายกชาติ เจ้าหน้าที่ฝ่ายการเมือง เข้าพบคุณหญิงสุดารัตน์ เกยุราพันธ์ ประธานพรรคไทยสร้างไทย พร้อมคณะ เพื่อติดตามความเคลื่อนไหวสถานการณ์ในหลายด้าน หลังจากที่สุดารัตน์เดินทางไปเยือนสหรัฐฯ และพบปะพูดคุยกับแทมมี่ ลัดดา ดักเวิร์ธ สมาชิกวุฒิสภาแห่งสหรัฐฯ จากพรรคเดโมแครต เพื่อแสวงหาความร่วมมือ สนับสนุนวัคซีน mRNA ให้ประเทศไทย รวมทั้งผลักดันการส่งออกสินค้าไทยไปขายสหรัฐฯ สำหรับการพูดคุยครั้งนี้ สุดารัตน์เน้นย้ำถึงเจตนารมณ์ที่ได้เดินทางไปเยือนสหรัฐฯ โดยเฉพาะความร่วมมือระหว่างกันในการต่อสู้กับการระบาดของไวรัส COVID-19 ซึ่งแทมมี่มีส่วนสำคัญในการสนับสนุนให้รัฐบาลสหรัฐฯ บริจาควัคซีนไฟเซอร์จำนวน 2.5 ล้านโดส ซึ่งอุปทูตสหรัฐอเมริกาประจำประเทศไทยเชื่อว่าและในส่วนของวัคซีนที่เหลืออีก 1 ล้านโดส จะได้รับการจัดสรรในเร็ววันนี้ ขณะเดียวกันยังได้เน้นย้ำถึงความร่วมมือในการค้าการลงทุนรวมทั้งการแสดงหาสันติภาพในภูมิภาค นอกจากนี้ พรรคไทยสร้างไทยจะนำหนังสือไปยื่นหนังสือผ่านสถานทูตสหรัฐฯ ประจำประเทศไทย หลังจากเกษตรกรกำลังเดือดร้อนจากกรณีที่มีข่าวว่าไทยส่งถุงมือยางใช้แล้วไปยังสหรัฐฯ ส่งผลให้ทุกบริษัทถูกยกเลิกออเดอร์ เพื่อที่จะหาทางแก้ไขปัญหานี้ร่วมกัน รวมถึงการหยิบยกนโยบายของพรรคไทยสร้างไทย ไม่ว่าจะเป็นในมิติของ อาหาร สุขภาพ ท่องเที่ยว โลจิสติกส์ หรือ “คลองไทย คลองสันติภาพ” และสวัสดิการประชาชน ร่วมหารือ ตำรวจแถลงจับกุมผู้บริหารบริษัทเมืองเศรษฐกิจพอเพียง ฐานฉ้อโกง แจง คนละคดีกับ 'ถุงมือยางใช้แล้ว' ส่งขายสหรัฐฯ ในวันเดียวกันนี้ มติชนออนไลน์ รายงานว่าตำรวจกองบังคับการปราบปราม (บก.ป.) นำโดย พล.ต.ท.จิรภพ ภูริเดช ผู้บัญชาการตำรวจสอบสวนกลาง (ผบช. ก.) และคณะ แถลงข่าวการจับกุมนาย A (นามสมมติ) อายุ 50 ปี กรรมการผู้มีอำนาจของบริษัท เมืองเศรษฐกิจพอเพียง จํากัด ในข้อหาความผิดฐานร่วมกันฉ้อโกงประชาชน, ร่วมกันโดยทุจริต หรือโดยหลอกลวง นําเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือน หรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชนและเผยแพร่หรือส่งต่อซึ่งข้อมูลคอมพิวเตอร์โดยรู้อยู่แล้วว่าเป็นข้อมูลอันเป็นข้อมูลคอมพิวเตอร์อันเป็นเท็จ โดยจับกุมได้ที่ ถนนรัชดาภิเษก แขวงจันทรเกษม เขตจตุจักร กทม. เมื่อช่วงบ่ายวานนี้ (2 พ.ย. 2564) พล.ต.ท.จิรภพ กล่าวว่า การจับกุมครั้งนี้สืบเนื่องจากกรณีที่บริษัทผู้เสียหาย ซึ่งมีสำนักงานตั้งอยู่ที่เมืองไมอามีบีช รัฐฟลอริดา ประเทศสหรัฐอเมริกา ติดต่อซื้อถุงมือยางสังเคราะห์ (Nitrile Glove) แบบไม่มีแป้ง จำนวน 2 ล้านกล่อง จากบริษัท เมืองเศรษฐกิจพอเพียง จํากัด เพื่อนำมาจำหน่ายต่อในประเทศสหรัฐฯ โดยทำสัญญาซื้อขายกันถุงมือยางทั้งหมด 200 ล้านชิ้น (กล่องละ 100 ชิ้น) เป็นเงินทั้งสิ้น 15,500,000 ดอลลาร์สหรัฐ แบ่งชำระ 12 งวด โดยให้ชำระค่ามัดจำ 40% คิดเป็นเงิน 6,200,000 ดอลลาร์สหรัฐ หรือประมาณ 184 ล้านบาท ภายใน 3 วัน หลังจากทำสัญญา ส่วนที่เหลือแบ่งจ่าย พร้อมทยอยส่งมอบสินค้า จนกว่าจะครบ 12 งวด โดยบริษัทผู้เสียหายโอนเงินมัดจำถุงมือยางดังกล่าว จำนวน 6,200,000 ดอลลาร์สหรัฐ เข้าบัญชีธนาคารบริษัทของผู้ต้องหาตามสัญญาในวันที่ 16 ธ.ค. 2563 แต่เมื่อถึงกำหนดนัดรับสินค้างวดแรก บริษัท เมืองเศรษฐกิจพอเพียง จํากัด ไม่มีสินค้าส่งมอบให้ 100,000 กล่องตามสัญญา โดยอ้างว่าสินค้าผลิตไม่ได้มาตรฐาน ประกอบกับพื้นที่บางส่วนในประเทศไทย ถูกสั่งล็อกดาวน์เพราะสถานการณ์โควิด-19 และต่อมาได้เสนอต่อบริษัทผู้เสียหายว่าจะส่งมอบสินค้าให้เพียง 2,000 กล่องเท่านั้น บริษัทผู้เสียหายจึงปฏิเสธรับสินค้า และขอให้บริษัทเมืองเศรษฐกิจพอเพียงคืนเงินมัดจำ แต่ได้รับการปฏิเสธ และไม่ได้รับเงินคืนแต่อย่างใด ต่อมา เมื่อวันที่ 14 มิ.ย. 2564 บริษัทผู้เสียหาย ส่งตัวแทนไปตรวจสอบที่ตั้งสำนักงานบริษัทเมืองเศรษฐกิจพอเพียง ซึ่งตั้งอยู่ที่ ต.ท่าเกวียน อ.วัฒนานคร จ.สระแก้ว พบว่าเป็นเพียงบ้านพัก ไม่พบโรงงานผลิตถุงมือยางแต่อย่างใด จึงเชื่อว่าถูกหลอกลวง เป็นเหตุให้ได้รับความเสียหายดังกล่าว จึงได้มาร้องทุกข์ต่อพนักงานสอบสวน กก.1 บก.ปคบ. พล.ต.ท.จิรภพ ตอบคำถามผู้สื่อข่าวถึงกรณีการรายงานข่าวของสำนักข่าว CNN ที่ระบุว่าพบถุงมือยางปนเปื้อนส่งจากไทยไปขายที่สหรัฐฯ โดยระบุว่าคดีของบริษัทเมืองเศรษฐกิจพอเพียงเกี่ยวข้องเพียงบางส่วน เพราะถุงมือยางยี่ห้อสกายเมด (SKYMED) จดทะเบียนโดยบริษัทเมืองเศรษฐกิจพอเพียง แต่ทางบริษัทแพดดี้ เดอะรูม ซึ่งเป็นคู่กรณีหลักในข่าวของ CNN แอบอ้างใช้ชื่อถุงมือยางยี่ห้อสกายเมดไปใช้ จากข้อมูลที่ตำรวจมีและการตรวจสอบเส้นทางการเงิน ตำรวจเชื่อบริษัททั้ง 2 แห่งนี้ไม่มีความเกี่ยวข้องกัน และที่บริษัทเมืองเศรษฐกิจพอเพียงฯ ถูกดำเนินคดีก็ไม่เกี่ยวข้องกับบริษัทแพดดี้ เดอะรูมฯ พล.ต.ท.จิรภพ กล่าวว่า คดีของบริษัทเมืองเศรษฐกิจพอเพียงฯ ที่อยู่ในมือของ ปคบ. มี 1 คดี ความเสียหาย 184 ล้านบาทเท่านั้น ส่วนอีก 2 คดีอยู่ในมือของกรมสอบสวนคดีพิเศษ (DSI) มีผู้เสียหายเป็นชาวฮ่องกง และฝรั่งเศส ส่วน 1 คดีที่ตำรวจได้รับข้อมูลมา มีมูลค่าความเสียหายหลักร้อยล้านบาท มีผู้เสียหายอยู่ที่สหรัฐฯ แต่ยังไม่มีการแจ้งความเอาผิด หากมีผู้เสียหายรายใดเพิ่มเติม สามารถมาแจ้งความกับตำรวจสอบสวนกลางได้ 'เมืองเศรษฐกิจพอเพียง' โต้รายงาน CNN ปมย้อมแมวถุงมือยาง ชี้ถูกแอบอ้างชื่อไปใช้ บีบีซีไทย รายงานเมื่อวันที่ 25 ต.ค. ที่ผ่านมา กรณีสำนักข่าว CNN ของสหรัฐฯ ตีแผ่ขบวนการค้าถุงมือยางใช้แล้วจากไทยส่งไปขายต่อที่สหรัฐฯ โดยระบุว่าช่วงปลายปี 2563 ทาเร็ก เคิร์ซเชน นักธุรกิจชาวอเมริกันในรัฐฟลอริดาได้สั่งซื้อถุงมือการแพทย์มูลค่า 2 ล้านดอลลาร์สหรัฐจากบริษัทในไทยที่ชื่อว่า Paddy the Room เพื่อนำมาขายต่อให้สหรัฐฯ แต่หลังจากนั้น บริษัทของเคิร์ซเชนพบว่ามือการแพทย์ที่สั่งซื้อจากบริษัทในไทยผ่านการใช้งานมาแล้ว จึงรีบคืนเงินให้ลูกค้า นำถุงมือทั้งหมดไปทิ้ง และแจ้งเรื่องต่อองค์การอาหารและยาของสหรัฐฯ (FDA) เมื่อเดือน ก.พ. ที่ผ่านมา สำนักข่าว CNN ตรวจสอบข้อมูลการนำเข้าถุงมือยางทางการแพทย์ดังกล่าว และพบว่ามีการนำเข้าถุงมือยางเกือบ 200 ล้านชิ้นในช่วงที่มีการระบาดของโควิด-19 จากบริษัท Paddy the Room ซึ่งเป็นผู้จัดจำหน่ายถุงมือยางยี่ห้อ SKYMED ที่บริษัท เมืองเศรษฐกิจพอเพียง จำกัด เป็นผู้จดทะเบียนเครื่องหมายการค้า ประกอบกับก่อนหน้านี้ เมื่อเดือน ธ.ค. 2563 สำนักงานองค์การอาหารและยา (อย.) และตำรวจไทยเข้าตรวจค้นโกดังเก็บสินค้าของบริษัท Paddy the Room ใน จ.ปทุมธานี หลังจากสืบทราบว่ามีการลักลอบผลิตถุงมือทางการแพทย์ยี่ห้อ SKYMED น.อ. (พิเศษ) คัมภีร์ คัมภีรญาณนนท์ วัย 50 ปี ประธานเจ้าหน้าที่บริหารบริษัทเมืองเศรษฐกิจพอเพียง ซึ่งเป็นอดีตข้าราชการทหารสังกัดกรมยุทธการทหารอากาศ เปิดเผยกับบีบีซีไทยว่าบริษัทเริ่มทำธุรกิจถุงมือการแพทย์ในลักษณะจ้างโรงงานผลิตภายใต้แบรนด์ SKYMED เพราะเห็นว่าช่วงที่โควิด-19 ระบาดหนักในปี 2563 มีความต้องการถุงมือการแพทย์จำนวนมาก จึงเริ่มทำธุรกิจนำเข้าถุงมือยาง เพื่อแจกจ่ายให้องค์กรต่าง ๆ ในไทย รวมถึงเพื่อส่งออกไปต่างประเทศ โดยบริษัทได้จดทะเบียนผลิตภัณฑ์ภายใต้เครื่องหมายการค้า SKYMED ซึ่ง น.อ. (พิเศษ) คัมภีร์บอกว่าสื่อความหมายถึง ""ยาจากฟ้า"" เพราะครอบครัวคัมภีรญาณนนท์ ""รักในหลวงรัชกาลที่ 9 มาก"" จึงตั้งใจทำโครงการและกิจการต่างๆ ตามปรัชญาเศรษฐกิจพอเพียงของ ร.9 ทั้งนี้ บริษัทเมืองเศรษฐกิจพอเพียงได้ทำสัญญาจ้างผลิตถุงมือยางกับบริษัทผู้ผลิตอีก 40 แห่ง ซึ่งพบปัญหาว่าโรงงานเหล่านั้นผลิตหรือนำเข้าถุงมือยางแล้วนำมาสวมยี่ห้อ SKYMED โดยที่บริษัทเมืองเศรษฐกิจพอเพียงไม่รับรู้และไม่ได้อนุญาต และมีการแอบอ้างนำถุงมือยางเหล่านั้นไปขายกันเอง อย่างไรก็ตาม น.อ. (พิเศษ) คัมภีร์ ยอมรับกับบีบีซีไทยว่ารู้จักกับบริษัท Paddy the Room และเซ็นสัญญาให้เป็นผู้จัดจำหน่ายถุงมือยางยี่ห้อ SKYMED จริง แต่บริษัท Paddy the Room ไม่ใช่ผู้ผลิตถุงมือยางให้แก่บริษัทเมืองเศรษฐกิจพอเพียง และบริษัทพร้อมพิสูจน์ความบริสุทธิ์ว่าไม่เกี่ยวข้องกับการผลิตหรือส่งออกถุงมือที่ใช้แล้วไปยังสหรัฐฯ แต่ถูกแอบอ้างนำยี่ห้อไปใช้ และจะปรับเปลี่ยนแผนการจ้างผลิต มาเป็นตั้งโรงงานผลิตเอง เพื่อป้องกันปัญหาการถูกแอบอ้างเครื่องหมายการค้า สำหรับบริษัท Paddy the Room นั้น สำนักข่าวอิศรารายงานว่ากรรมการผู้มีอำนาจและผู้ถือหุ้นใหญ่ คือ ลุก เฟย หยาง หยาง เป็นชาวต่างชาติ จดทะเบียนเมื่อวันที่ 23 ธ.ค. 2563 มีที่ทำการบริษัทอยู่ที่ 139 อาคารเดอะสตรีท ชั้น 3 ห้อง 301-304 ถ.รัชดาภิเษก แขวงดินแดง เขตดินแดง กทม. มีผู้ร่วมถือหุ้นคนอื่นๆ เป็นชาวไทย ข่าวการเมืองต่างประเทศข่าวการเมืองต่างประเทศถุงมือยางสุดารัตน์ เกยุราพันธ์ุไมเคิล ฮีธสถานทูตสหรัฐคัมภีร์ คัมภีรญาณนนท์บริษัท เมืองเศรษฐกิจพอเพียง จำกัดจิรภพ ภูริเดชคลองไทยติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/x6ZVo5IAa1E/95775,2021_11_03
งานมั่นคง [คลิป],"Submitted on Wed, 2021-11-03 18:20พบกับ #งานมั่นคง รายการที่จะเปิดเผยสภาพการจ้างงานที่ย่ำแย่ การควบคุม และผลกระทบต่อบริการสาธารณะที่อาจเกิดขึ้น ร่วมรณรงค์เพื่อบรรจุคนงานสัญญาระยะสั้นและเอ๊าท์ซอร์ซในหน่วยงานของรัฐ เพราะงานที่พวกเขาทำไม่ใช่งานชั่วคราว เป็นงานที่มีคุณค่าเพื่อคุณภาพชีวิตที่ดี (decent work for decent life) ผ่านการสื่อสารทางอินเตอร์เน็ทไปยังลูกจ้างภาครัฐ และสาธารณชนให้รับรู้ถึงความสำคัญของปัญหาการจ้างงานไม่มั่นคงที่นำไปสู่ความยากจนและทำลายเสรีภาพในการรวมกลุ่มเจรจา ตอนแรก 2 ก.ค. 64 คุยกับ ""คนทำงานมหา'ลัย"" ปัญหาของพวกเขาคืออะไร ทำไมพวกเขาต้องออกมาเรียกร้องสวัสดิการจากภาครัฐ และอะไรคือทางออกของปัญหา พบกับ ภิญญพันธุ์ พจนะลาวัณย์ อาจารย์มหาวิทยาลัย ดำเนินรายการโดย อรัญญา ภคภัทร และ พัชณีย์ คำหนัก นักเคลื่อนไหวสิทธิแรงงาน สมาชิกสหภาพคนทำงาน ""คนทำงานมหา'ลัย"" ตอนที่ 2 เปิดเผยสภาพการจ้างงานไม่มั่นคงและผลกระทบ โดยเฉพาะอย่างยิ่งงานจ้างเหมาบริการ การไม่ได้รับการประกันสิทธิขั้นพื้นฐาน และความจำเป็นในการรวมกลุ่มต่อสู้เพื่อสิทธิเสรีภาพของคนทำงานมหา'ลัย คุยกับ ตะวัน วรรณรัตน์ อาจารย์จากคณะอักษรศาสตร์ ม.ศิลปากร นครปฐม จิรปรียา แซ่บู่ นิสิตจากสมัชชานิสิตรัฐศาสตร์ จุฬาฯ ดำเนินรายการโดย อรัญญา ภคภัทร และ พัชณีย์ คำหนัก นักเคลื่อนไหวสิทธิแรงงาน สมาชิกสหภาพคนทำงาน ข่าวแรงงานสิทธิมนุษยชนคุณภาพชีวิตงานมั่นคงจ้างงานสิทธิแรงงานติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/NPuyaQHVROI/95777,2021_11_03
ศปปส. ยื่นหนังสือถึง ปธ.สภา ค้านแก้ ม.112 หากแก้พร้อมเคลื่อนไหวต้านทุกวิถีทาง,"Submitted on Wed, 2021-11-03 18:16ทอฝัน ช่วยชู : รายงาน ศปปส. ยืนหนังสือถึง ‘ประธานรัฐสภา’ ค้านแก้ ม. 112 หากแก้พร้อมเคลื่อนไหวต่อต้านทุกวิถีทาง ‘ประธาน ศชอ.’ ยันอย่าดึงสถาบันกษัตริย์ลงมาย่ำยี-‘เต้ อาชีวะ’ ร้องแก้โทษ 112 หนักขึ้น กลุ่ม ศปปส. ยื่นหนังสือให้แทนคุณ จิตต์อิสระ ตัวแทน ชวน หลีกภัย ประธานสภา 3 พ.ย. 2564 ผู้สื่อข่าวรายงานวันนี้ (3 พ.ย.64) เวลาประมาณ 11.30 น. เฟซบุ๊กแฟนเพจ ศูนย์รวมประชาชนปกป้องสถาบัน ไลฟ์ถ่ายทอดสดถึงกรณีกลุ่มศูนย์รวมประชาชนปกป้องสถาบัน (ศปปส.) นำโดย นายอานนท์ กลิ่นแก้ว ตัวแทน ศปปส. ยื่นหนังสือถึงประธานรัฐสภา คัดค้านการแก้ไข ม.112 โดยมี แทนคุณ จิตต์อิสระ คณะทำงานทางการเมืองของประธานสภาผู้แทนราษฎร และเป็นตัวแทน นายชวน หลีกภัย ประธานสภา เป็นผู้รับหนังสือ ตัวแทน ศปปส. กล่าวว่า ตามที่มีเหตุการณ์นัดชุมนุมล่ารายชื่อเรียกร้องให้ยกเลิกมาตรา 112 ของกลุ่มที่มีพฤติกรรมบิดเบือน ด้อยค่าสถาบันพระมหากษัตริย์ เมื่อวันที่ 31 ต.ค. 2564 ที่ผ่านมานั้น ในนามศูนย์รวมประชาชนปกป้องสถาบันฯ และเครือข่าย ขอแสดงจุดยืนร่วมกันเพื่อคัดค้านต่อต้านการกระทำที่เป็นภัยบ่อนทำลายชาติ ศาสนา พระมหากษัตริย์ “การก้าวล่วงจาบจ้วงสถาบัน อันเป็นที่เคารพศรัทธาของพสกนิกรไทย อีกทั้งการแสดงพฤติกรรมใส่ร้าย ด้อยค่า บิดเบือน อาฆาตมาดร้าย เช่น การเผาพระบรมฉายาลักษณ์ในพื้นที่สาธารณะ การทาสีบนท้องถนนเชิงสัญลักษณ์เพื่อด้อยค่าสถาบัน การปลุกปั่นให้เยาวชนและประชาชนเข้าใจผิดว่าสถาบันพระมหากษัตริย์มีอุปสรรคในการพัฒนาประเทศ พฤติกรรมเหล่านี้ไม่สร้างสรรค์และไม่มีความชอบธรรมในทางกฎหมาย” อานนท์ กล่าว นอกจากนี้ อานนท์ยังกล่าวเสริมว่า หากมีการแก้ไขมาตรา 112 กลุ่มพสกนิกรปกป้องสถาบันฯ ศูนย์รวมประชาชนปกป้องสถาบันฯ พร้อมทั้งเครือข่ายจะออกมาเคลื่อนไหวและคัดค้านทุกวิธีทาง ประชาชนคนไทยทั่วประเทศ จะร่วมกันปกป้องชาติ ศาสนา พระมหากษัตริย์ และการปกครองในระบอบประชาธิปไตย อันมีพระมหากษัตริย์ทรงเป็นประมุขอย่างมั่นคงตลอดไป ขณะที่ นพดล พรหมภาสิต ประธานศูนย์ช่วยเหลือด้านกฎหมายผู้ถูกล่วงละเมิดบูลลี่ทางสังคมออนไลน์ (ศชอ.) กล่าวว่า ขอคัดค้านการแก้ไขมาตรา 112 พร้อมระบุว่า คนที่คิดที่จะแก้ไขมาตรา 112 หมายความว่าจงใจกระทำความผิดตามที่กฎหมายกำหนด และจ้าบจ้วงสถาบันพระมหากษัตริย์ นพดล พรหมภาสิต ประธาน ศชอ. “จะฝากไปถึงคนที่คิดจะเป็นใหญ่ คนที่ต้องการที่จะขึ้นมาเป็นใหญ่ อย่าได้คิดใฝ่ต่ำที่จะดึงสถาบันพระมหากษัตริย์ลงมาย่ำยี ถึงคุณจะโยนก้อนหินถามทาง นี่คือบทพิสูจน์แล้วว่า คุณกำลังมาตีรังแตน รังต่อ รังผึ้ง ถ้าคุณยังไม่หยุดโยนหินถามทางหรือต้องการที่จะยกเลิกหรือแก้ไข คุณจะต้องเจอแรงตอบโต้อย่างหนัก” นพดล กล่าว กวิน ชาตะวนิช หัวหน้าชุดปฏิบัติการศรีสุริโยไทปกป้องสถาบัน กล่าวเพิ่มเติมว่า ปกติกลุ่มตนจะไม่ออกมาคัดค้าน แต่ตนเห็นพรรคการเมืองบางพรรคนั้นชูนโยบายที่จะแก้ไขมาตรา 112 ทางกลุ่มจึงได้ตระหนักคิดและจะออกมาปกป้องกฎหมายมาตรา 112 ดังนั้นจะไม่ยอมให้พรรคการเมืองใด หรือใครคนใดคนหนึ่งมาแก้ไขกฎหมายมาตรา 112 เด็ดขาด ขณะที่อัคราวุธ ไกรศรีสมบัติ หรือเต้ อาชีวะ ตัวแทนจากกลุ่มอาชีวะปกป้องสถาบันฯ กล่าวว่า บางครั้งตนไม่เห็นด้วยกับกลุ่มภาคีฯ ที่จะคัดค้านการแก้มาตรา 112 เพราะสิ่งที่ตนประสงค์คือให้แก้โทษ ม. 112 ให้หนักขึ้น เต้ อาชีวะ ผู้พูดที่ไมโครโฟน “สิ่งที่ผมอยากให้แก้ จากโทษที่มันเบาลง ผมอยากให้มันหนักขึ้น เพราะเด็กรุ่นใหม่เขาไม่เคารพในกฎหมาย เขาไม่กลัวในกฎหมาย แต่ถ้าเราทำโทษกฎหมายให้มันเข้มแข็ง ผมว่าเด็กๆ ที่จาบจ้วงสถาบัน เขาจะกลัว เขาจะไม่กล้าทำ เพราะโทษมันหนักขึ้น” อัคราวุธ กล่าว อัคราวุธ กล่าวด้วยว่า วันนี้กลุ่ม ศปปส. มากันแค่นี้ แต่วันศุกร์ที่ 5 พ.ย. 64 จะเอารายชื่อคัดค้านมายื่นให้ดู พร้อมกล่าวทิ้งท้ายว่า คนที่จงรักภักดีต่อสถาบันมีอยู่มาก บางคนกล้าแสดงออก บางคนไม่กล้าแสดงออก วันนี้พวกตนแสดงออกแล้ว ก็อยู่ที่คนอื่นจะพิจารณากัน ทั้งนี้ ประเด็นการแก้ไข/ยกเลิก ม.112 กำลังเป็นที่ถกเถียงในสังคม หลังกลุ่มคณะราษฎร จัดกิจกรรมชุมนุมทางการเมือง “ราษฎรประสงค์ยกเลิก 112” ที่บริเวณแยกราชประสงค์ เรียกร้องให้มีการยกเลิก ม.112 และในวันเดียวกัน พรรคเพื่อไทยแสดงจุดยืนหนุนการแก้ ม.112 และ ม.116 หมายเหตุ สำหรับ ทอฝัน ช่วยชู รายงานชิ้นนี้ เป็นนักศึกษาจากสาขานิเทศศาสตร์ มหาวิทยาลัยวลัยลักษณ์ ปัจจุบันเป็นนักศึกษาฝึกงานประจำกองบรรณาธิการข่าวประชาไท ข่าวการเมืองสิทธิมนุษยชนม.112#ยกเลิก112ชวน หลีกภัยศปปส.เต้ อาชีวะอัคราวุธ ไกรศรีสมบัตินพดล พรหมภาสิตกวิน ชาตะวนิชม็อบ31ตุลาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/vqWCYn4ULq8/95776,2021_11_03
เครือข่ายแรงงานฯ ร้อง กมธ. ตามมติ ครม. 28กันยา แก้ปัญหา ตร.ไถเงินคนงานข้ามชาติ-แถลงไล่ รมต.สุชาติ,"Submitted on Wed, 2021-11-03 18:58ภาพปก : ธนพร วิจันทร์ (ซ้าย) เครือข่ายแรงงานเพื่อสิทธิประชาชน และ สุเทพ อู่อ้น (ขวา) ส.ส.พรรคก้าวไกล และ ประธาน กมธ.แรงงาน เครือข่ายแรงงานเพื่อสิทธิประชาชน ประณามและไล่ รมต.สุชาติ ออกจากตำแหน่ง พร้อมร้อง กมธ.แรงงาน ช่วยติดตาม มติ ครม. 28 กันยา-แก้ปัญหา ตร.ไถเงินคนงานข้ามชาติ เวลา 10.45 น. จุดรับยื่นหนังสือ อาคารรัฐสภา ธนพร วิจันทร์ ตัวแทนเครือข่ายแรงงานเพื่อสิทธิประชาชน เดินทางมาที่รัฐสภา เกียกกาย ยื่นหนังสือแถลงการณ์ “สำหรับชี้แจงข้อเท็จจริงในเหตุการณ์ “กระทรวงแรงงานแจ้งจับแรงงานข้ามชาติ” เพื่อประณามกระทรวงแรงงาน-ตำรวจ และขับไล่ สุชาติ ชมกลิ่น พ้นจากรัฐมนตรีกระทรวงแรงงาน ต่อกรรมาธิการ (กมธ.) แรงงาน รัฐสภา หลังยื่นหนังสือให้ นายสุเทพ อู่อ้น ประธาน กมธ.แรงงาน ธนพร วิจันทร์ อ่านแถลงการณ์ ชี้แจงกรณีการจับกุมตัวแรงงานข้ามชาติทั้ง 7 คนที่มายื่นหนังสือติดตามข้อเรียกร้องที่กระทรวงแรงงาน เมื่อวันที่ 29 ต.ค. 64 นั้น เป็นการจับกุมที่ไม่ชอบธรรม เนื่องจากแรงงานข้ามชาติทั้งหมดเซ็นเอกสารรับสารภาพ โดยไม่มีล่ามมืออาชีพ และขาดสิทธิพบทนายความ นอกจากนี้ การจับกุมดังกล่าวยังเป็นการละเมิดมติ ครม. วันที่ 28 ก.ย. 64 มติผ่อนผันให้แรงงานข้ามชาติที่ไม่มีเอกสารอยู่ในประเทศไทยต่อได้ถึง 13 พฤศจิกายน 2564 โดยไม่ต้องถูกดำเนินคดีใดๆ อย่างไรก็ตาม แม้ว่าจะยังไม่มีการประกาศระเบียบ หรือถูกประกาศใช้อย่างเป็นทางการในราชกิจจาฯ แต่ในธรรมเนียมปฏิบัติมักถือว่ามติ ครม. มีผลใช้บังคับ สามารถใช้ได้ การจับกุมในครั้งนี้ จึงมีผล “ละเมิดต่อแรงงาน” ธนพร วิจันทร์ เครือข่ายแรงงานเพื่อสิทธิประชาชน ตัวแทนเครือข่ายแรงงานเพื่อสิทธิประชาชน วิจารณ์ สุชาติ ชมกลิ่น รัฐมนตรีว่าการกระทรวงแรงงาน มีทัศนคติด้อยค่าข้อเรียกร้องของแรงงานข้ามชาติ และกล่าวหาว่า แรงงานที่มายื่นหนังสือถูกพรรคการเมืองฝ่ายตรงข้ามจ้างวานมา เครือข่ายแรงงานฯ จึงขอประณาม สุชาติ ว่าขาดความจริงใจในการดูแลและปกป้องสิทธิแรงงาน และเรียกร้องให้มีการปลดสุชาติ ออกจากตำแหน่ง รมต.แรงงาน สำหรับข้อเรียกร้องต่อ กมธ.แรงงาน มีด้วยกันทั้งหมด 3 ข้อ ประกอบด้วย 1) ขอให้ กมธ.แรงงาน ช่วยติดตามการประกาศบังคับใช้ มติ ครม. 28 กันยายน 2) ขอให้ช่วยเหลือแรงงานกัมพูชา ที่ได้รับบาดเจ็บระหว่างการทำงาน สะเก็ดตะปูกระเด็นเข้าดวงตา จนตาบอด และแรงงานคนดังกล่าวยังเข้าไม่ถึงกองทุนเงินสดทดแทน และ 3) ขอให้ประธาน กมธ. แรงงาน ช่วยแก้ปัญหาเจ้าหน้าที่ตำรวจรีดไถเงินจากแรงงานข้ามชาติ ขณะที่ ศิววงศ์ สุขทวี ตัวแทนแรงงาน และผู้อยู่ในเหตุการณ์จับกุมเมื่อวันที่ 29 ต.ค. 64 กล่าวเสริมว่า ที่ผ่านมา ทางแรงงานมีความเชื่อมั่นต่อการทำงานของกระทรวงแรงงานมาโดยตลอด จึงมายื่นหนังสือเรียกร้องให้มีการแก้ปัญหา และปรับปรุงการทำงาน แต่ว่าเหตุการณ์เมื่อ 29 ต.ค.ที่ผ่านมา กระทรวงแรงงานทำลายความเชื่อใจ ทั้งที่กระทรวงแรงงานควรมีภารกิจหน้าที่ในปกป้องแรงงาน แต่วันนี้กลายเป็นคนที่ละเมิดสิทธิแรงงานเอง “ตลอดมาเรายังคงหวังว่ากระทรวงแรงงานยึดมั่นในภารกิจหน้าที่ของตัวเองในการปกป้องดูแลสิทธิของแรงงาน แต่ในวันที่ 29 ต.ค. 64 มีความชัดเจนมากว่ากระทรวงแรงงานไม่เข้าใจหน้าที่ของตัวเอง กระทรวงแรงงานที่มีวัตถุประสงค์ในการคุ้มครองแรงงาน กลับทำตัวเป็นคนคุกคามแรงงานโดยตรง “คิดว่าคำถามใหญ่ต่อกระทรวงแรงงานก็คือ ยังคงมีความไว้วางใจเหลืออยู่หรือไม่ในการให้เจ้าหน้าที่กระทรวงแรงงานปกป้องแรงงานในประเทศนี้ แรงงานหลายสิบล้านคนยังสามารถไว้ใจกระทรวงแรงงานได้หรือไม่ให้ทำหน้าที่แทนตนเอง คำถามนี้เป็นคำถามที่สังคมไทยต้องถามกระทรวงแรงงาน” ศิววงศ์ ทิ้งท้าย หลังจากอ่านแถลงการณ์เสร็จสิ้นลง สุเทพ อู่อ้น ในฐานะประธาน กมธ.แรงงาน รับปากจะเร่งดำเนินการ และประชุม กมธ.แรงงานวันนี้ (3 พ.ย.) จะนำเรื่องเข้าสู่วาระการประชุม เพื่อผลักดันการแก้ปัญหาของแรงงาน สุเทพ อู่อ้น ประธาน กมธ.แรงงาน ทั้งนี้ สุเทพ กล่าวถึงกรณีแรงงานที่มายื่นหนังสือที่กระทรวง ถูก รมต.แรงงาน กล่าวหาว่า ถูกพรรคการเมืองฝ่ายตรงข้ามจ้างมาว่า “ถ้ามีความเดือดร้อนของประชาชน นักการเมืองต้องสนับสนุน ถ้าไม่สนับสนุน ใครจะให้โอกาสแรงงานเข้าถึงสิทธิที่ควรจะได้ ต้องถามกลับไป คุณเป็นรัฐบาล คุณเป็นรัฐมนตรี คุณมีหน้าที่อะไรในการแก้ไขปัญหา ไม่ใช่เอาปัญหาที่เขามายื่น ตีเป็นประเด็นปัญหาของพรรคการเมืองฝ่ายตรงข้าม แบบนี้ไม่ถูกต้อง” สุเทพ กล่าว แถลงการณ์ “สำหรับชี้แจงข้อเท็จจริงในเหตุการณ์ “กระทรวงแรงงานแจ้งจับแรงงานข้ามชาติ” เพื่อประณามกระทรวงแรงงาน-ตำรวจ และขับไล่ สุชาติ ชมกลิ่น พ้นจากรัฐมนตรีกระทรวงแรงงาน รายละเอียดมีดังนี้ สรุปเหตุการณ์โดยย่อ เมื่อวันที่ 29 ต.ค. 64 ที่เครือข่ายแรงงานเพื่อสิทธิประชาชน สหภาพคนทำงาน และเครือข่ายด้านประชากรข้ามชาติ ในนามของ “คณะทำงานติดตามสถานการณ์และให้ความช่วยเหลือแก่แรงงานในอุตสาหกรรมการก่อสร้าง และแรงงานข้ามชาติที่ได้รับผลกระทบจากวิกฤตโควิดที่ผ่านมาจนถึงปัจจุบัน” ได้ยื่นติดตามของความชัดเจนของมติคณะรัฐมนตรี (ครม.) ฉบับลงวันที่ 28 กันยายน 2564 ที่เห็นชอบแนวทางการบริหารจัดการการทำงานของคนต่างด้าว 3 สัญชาติ เพื่อสนับสนุนการควบคุมและป้องกันการแพร่ระบาดโควิด-19 ตามที่กระทรวงแรงงานเสนอ แต่มติ ครม. ฉบับดังกล่าวกลับมีวันที่ประกาศใช้อย่างเป็นทางการไม่ชัดเจน ซึ่งก่อให้เกิดปัญหาในทางปฏิบัติ นอกจากนี้ คณะทำงานฯ ยังได้ติดตามข้อเรียกร้อง เพื่อแก้ไขปัญหาอื่นด้วย เช่น ปัญหาการเรียกเก็บส่วยแรงงาน ปัญหาค่าใช้จ่ายการทำเอกสาร ปรากฏว่า ระหว่างที่ตัวแทนเจรจาได้เข้าไปยื่นหนังสือและพูดคุยกับเจ้าหน้าที่กระทรวงแรงงาน ก็มีเจ้าหน้าที่กระทรวงแรงงาน ก็มีเจ้าหน้าที่ของกระทรวงแรงงานอีกส่วนหนึ่ง เจ้าหน้าที่ตำรวจในเครื่องแบบ เจ้าหน้าที่ด่านตรวจคนเข้าเมือง และเจ้าหน้าที่ไม่ทราบสังกัด “รมต.แรงงาน สุชาติ ชมกลิ่น” ควบคุมตัวแรงงานไม่เอกสาร จำนวน 8 ราย (ตรวจสอบซ้ำเหลือ 7 ราย) ไปยังสถานีตำรวจดินแดง โดยไม่ยอมให้แรงงานได้พบทนาย หรือบุคคลที่ไว้วางใจ แต่เร่งรีบส่งตัวให้สำนักงานตรวจคนเข้าเมืองสวนพลู เพื่อผลักดันออกนอกประเทศ และกดดันให้แรงงานทั้ง 7 รายลงนามรับสารภาพผิดในเอกสารที่ตนอ่านไม่ออก โดยไม่มีแม้แต่ทนายหรือล่ามภาษาที่สามารถอ่านออกเขียนได้อยู่ด้วย การจับกุมแรงงานข้ามชาตืทั้ง 7 รายในครั้งนี้ ขัดกับมติ ครม. ลงวันที่ 28 กันยายน 2564 แม้ว่าจะยังไม่มีการประกาศระเบียบ หรือถูกประกาศใช้อย่างเป็นทางการในราชกิจจาฯ แต่ในธรรมเนียมปฏิบัติมักถือว่ามติ ครม. มีผลใช้บังคับ สามารถใช้ได้ การจับกุมในครั้งนี้ จึงมีผลละเมิดต่อแรงงาน จึงสรุปได้ว่าการจับกุมนั้นเกิดขึ้นโดยมิชอบ ภายใต้อาคารกระทรวงแรงงาน โดยการสั่งการของกระทรวงแรงงานในความรับผิดชอบของนายสุชาติ ชมกลิ่น โดยที่แรงงานมายื่นหนังสือร้องเรียนปัญหาการทำงาน และความชัดเจนเรื่องกฎเกณฑ์ในการขึ้นทะเบียนทำเอกสารให้ถูกต้องเท่านั้น โดยขอให้รัฐบาลเร่งดำเนินการตามมติ ครม. เพื่อจะได้มีเอกสารถูกต้องตามกฎหมาย จึงเป็นที่น่าอับอายเหลือเกินที่ “กระทรวงแรงงาน” กลับเมินเฉย ไม่ได้แสดงความพยายามสักกะผีกที่จะปกป้องสิทธิของ ‘แรงงาน’ ให้คุ้มค่ากับเงินเดือนจากภาษีประชาชนชนชั้นแรงงานทุกสัญชาติในประเทศไทย ซ้ำยังมีการเปิดเผยภายหลังว่า นายสุชาติ ชมกลิ่น รัฐมนตรีว่าการกระทรวงแรงงาน ได้กล่าวหาว่าคนงานที่มาร้องเรียนเป็นผู้ถูกจ้างวานมาจากพรรคการเมืองฝั่งตรงข้ามกับตน โดยใช้ถ้อยคำรังเกียจผู้ใช้แรงงาน ด้อยค่าความเดือดร้อน ไม่มีความรู้ความเข้าใจความซับซ้อนของปัญหาหรือความเดือดร้อนของแรงงานข้ามชาติที่ต้องเผชิญอุปสรรคในการขึ้นทะเบียนทำเอกสาร และเต็มไปด้วยมาดยะโสโอหังอย่างที่ผู้รับตำแหน่งรัฐมนตรีกระทรวงแรงงานไม่ควรมี “เก็บส่วย และรีดไถ” หัวข้อเจรจาก่อนถูกจับกุม และบทบาทอันมิชอบของตำรวจ สืบทราบภายหลังว่า แรงงานทั้ง 7 ราย ล้วนเป็นแรงงานที่มีเอกสารเข้าเมืองอย่างถูกต้องที่เจ้าหน้าที่รัฐไทยออกให้ และมีนายจ้างอย่างชัดเจนทุกคน แต่ได้ขึ้นทะเบียนล่าช้าด้วยเหตุโควิด-19 อย่างไรก็ตาม ต้องย้ำเตือนว่า ต่อให้แรงงานทั้ง 7 รายนี้จะไม่มีเอกสาร ก็ไม่ได้หมายความว่าสิทธิทางคดี สิทธิแรงงาน และสิทธิมนุษยชนจะหมดลงไปด้วย เป็นเรื่องตลกร้ายอย่างยิ่งที่แรงงานข้ามชาติมาทวงถามความชัดเจนของนโยบายเอกสารอนุญาตทำงาน (คนละฉบับกับเอกสารอนุญาตเข้าเมือง) แต่กลับถูกแจ้งจับเมื่อไม่มีเอกสารมาแสดง และยิ่งตลกร้าเมื่อหัวข้อที่ยังพูดคุยกันค้างอยู่คือเรื่องบทบาทของเจ้าหน้าที่ตำรวจในการจัดการแรงงานข้ามชาติ เพราะพบว่าตำรวจไทยได้รีดไถแรงงานข้ามชาติทั้งที่มีและไม่มีเอกสารตลอดมา การจับกุมแรงงานข้ามชาติครั้งนี้ มีตำรวจ สน.ดินแดง และเจ้าหน้าที่ตรวจคนเข้าเมือง ตม. สวนพลู เป็นอีกหนึ่งผู้เล่นสำคัญ จุดสำคัญคือการจับกุมคนงานไม่สามารถฟัง พูด อ่าน เขียนภาษาไทยได้ เข้าห้องกักกันเพื่อสืบสวนโดยสันนิษฐานว่าเข้าเมืองผิดกฎหมาย ไม่ให้พบทนาย ไม่จัดเตรียมล่ามภาษา ขณะหว่านล้อมให้คนทำงานเซ็นรับสารภาพ สิทธิในการมีทนายความเป็นเรื่องสำคัญมาก แม้ว่าแรงงานนั้นจะเป็นแรงงานที่มีหรือไม่มีเอกสาร แม้ว่าคดีนั้นจะเล็กน้อยหรือยิ่งใหญ่ร้ายแรง แต่สิทธิของแรงงานที่เป็นผู้ต้องหาในการมี “ทนายความ” ยังคงอยู่ การที่ทนายความในคดีนี้ถูกกีดกันไม่ให้พบแรงงาน ทำให้แรงงานไม่เข้าใจสิทธิของตัวเอง และถูกจำกัดสิทธิในการเข้าถึงกระบวนการทางกฎหมายที่เป็นธรรม อีกทั้งเมื่อเจ้าหน้าที่ไม่ได้จัดหาล่ามที่เหมาะสมให้ แค่ให้ใช้ล่ามที่เป็นคนงานด้วยกันเอง ซึ่งมีข้อจำกัดทางภาษา (กล่าวคือ ล่ามคนงานคนดังกล่าวสามารถสื่อสารในชีวิตประจำวันได้ แต่ไม่สามารถอ่านเขียนเอกสารใดๆ ได้) โดยไม่เปิดโอกาสให้ทนายความหาล่ามที่เหมาะสม ทำให้แรงงานทั้ง 7 คน ไม่เข้าใจสิทธิทางกฎหมาย และกระบวนการทางกฎหมายที่ตำรวจดำเนิการ จนต้องถุกควบคุมตัว แม้ตำรวจจะอ้างว่าได้ทำการแจ้งสิทธิแล้วก็ตาม ปัจจุบัน มีการศึกษาจนชัดเจนแล้วว่า ปัญหาแรงงานผิดกฎหมาย/แรงงานไม่มีเอกสาร เป็นผลกระทบจากการจัดการชายแดนที่ล้มเหลว ซึ่งเป็นความรับผิดชอบโดยตรงของหน่วยงานความมั่นคง กองทัพ ตำรวจ และฝ่ายปกครอง รวมถึงนโยบายการจัดการแรงงานข้ามชาติ ที่มุ่งสร้างข้อจำกัดในการเข้าถึง ทั้งกระบวนการทำเอกสาร ค่าใช้จ่ายในการทำเอกสารมีราคาแพงมากเมื่อเทียบกับรายได้ นายจ้างไม่ให้ความร่วมมือทำเอกสาร หรือนโยบายรัฐที่เน้นปราบปรามมากกว่าส่งเสริมให้เข้าสู่กระบวนการที่ถูกต้อง ก็ทำให้ “คนข้ามแดน” กลายเป็น “คนผิดกฎหมาย” ซึ่งในทางที่ถูกต้อง รัฐบาลต้องแก้ไขด้วยการเปลี่ยนแนวคิดจากการจับกุม ตีตราแรงงานข้ามชาติว่าเป็น “คนเถื่อน” ที่ชั่วร้าย เป็นอำนวยความสะดวกให้แรงงานข้ามชาติเข้าถึงกระบวนการทำเอกสารได้โดยสะดวก ลดค่าใช้จ่าย ลดขั้นตอนที่ต้องผ่านนายหน้าคนกลาง การดำเนินการดังกล่าวของกระทรวงแรงงาน เจ้าหน้าที่ตำรวจ และนายสุชาติ ในฐานะรัฐมนตรีว่าการกระทรวงแรงงาน จึงแสดงให้เห็นถึงความไม่จริงใจในการดำเนินการแก้ไขปัญหา การสั่งจับกุมแรงงานข้ามชาติที่กระทรวงแรงงานครั้งนี้จึงเป็นความรับผิดชอบของกระทรวงแรงงาน และนายสุชาติ ชมกลิ่น โดยตรง จากความล่าช้าของการรับสนองนโยบายภายในกระทรวง โดยละเลยชีวิตของแรงงานทั้ง 7 รายที่ถูกจับกุม และแรงงานข้ามชาติอื่นๆ ทั่วประเทศไทยที่ยังคงรอคอยความคืบหน้ามติ ครม. ดังกล่าว ข้อเรียกร้องเพื่อแก้ไขสถานการณ์ เครือข่ายแรงงานเพื่อสิทธิประชาชน ขอยื่นข้อเรียกร้องต่อคณะกรรมาธิการแรงงาน ดังนี้ ขอให้ติดตามความชัดเจนของการประกาศมติ ครม. วันที่ 28 กันยายน 2564 เรื่องการบริหารจัดการการทำงานของคนต่างด้าว 3 สัญชาติ เพื่อสนับสนุนการควบคุมและป้องกันการแพร่ระบาดโรคติดเชื้อไวรัสโคโรนา 2019 โดยการประกาศต้องมีผลย้อนหลังเพื่อประโยชน์สูงสุดของแรงงานข้ามชาติทุกราย ขอให้ติดตามประเด็นเร่งด่วน เช่น กรณีแรงงานก่อสร้างกัมพูชาถูกสะเก็ดตะปูเข้าดวงตา จนต้องควักนัยตาทิ้ง ที่ปัจจุบันยังไม่ได้รับกองทุนเงินสดทดแทน ให้แก้ไขปัญหาตำรวจรีดไถ เก็บส่วยจากแรงงานข้ามชาติโดยทันที รวมถึงขอติดตามข้อเรียกร้องเดิมที่เคยมีการยื่นถึงกระทรวงแรงงานเมื่อวันที่ 30 สิงหาคม 2564 เช่น เรื่องการเข้าถึงสิทธิประโยชน์ประกันสังคม การเข้าถึงนโยบายป้องกันโรคโควิด-19 อย่างเหมาะสมและถูกสุขอนามัย การแก้ไขปัญหาให้แรงงานข้ามชาติโดยไม่แบ่งแยกกลุ่ม เชื้อชาติ สัญชาติ ที่ผ่านมา มีการโจมตีว่า เครือข่ายแรงงานข้ามชาติเพื่อสิทธิประชาชนเข้ามาเคลื่อนไหวประเด็นแรงงานข้ามชาติ เพราะมุ่งหวังผลประโยชน์ทางการเมือง โดยเฉพาะที่ผ่านมา รัฐมนตรีกระทรวงแรงงาน และผู้นำแรงงานที่เป็นพวกพ้องของรัฐมนตรีหลายรายได้ผลักให้ความเดือดร้อนของคนที่พูดคนละภาษา แต่มีชีวิต มีเลือดเนื้อ กลายเป็นความขัดแย้งทางการเมืองอันเล็กน้อย แทนที่จะรู้จักรับผิดชอบหน้าที่ก็ทำให้เครือข่ายแรงงานฯ ต้องออกมาขับเคลื่อนเพื่อทวงถาม และกระตุ้นเตือนต่อท่านทั้งหลายที่ควรมีอำนาจ (แต่ไม่เคยจัดการแก้ไข) ว่า “ปัญหาสิทธิแรงงานคือปัญหาสิทธิมนุษยชน และเป็นหน้าที่ของชาวสหภาพแรงงานที่จะรับรองให้คนงานสัญชาติใดก็ตาม ถือเอกสารเข้าเมืองหรือไม่ แบบใดก็ตาม ต้องเข้าถึงสิทธิแรงงานตามกฎหมาย” เครือข่ายแรงงานเพื่อสิทธิประชาชน ขอประณามกระทรวงแรงงานที่ไม่ได้มีความจริงใจในการดำเนินการช่วยเหลือ ทั้งที่เป็นภารกิจหลักของตนเอง แต่กลับดำเนินการอย่างไร้ ประสิทธิภาพ ล่าช้า ตื้นเขิน ไม่เข้าใจประเด็นปัญหา หยิ่งผยองจองหองว่าเป็นเจ้าคนนายคน ไม่ใช่ผู้รับใช้ประชาชน นอกจากนี้ เราขอเรียกร้องให้มีการพิจารณาสอบสวนและลงโทษเจ้าหน้าที่จากทุกหน่วยงานที่มีส่วนเกี่ยวขั้องอย่างเร่งด่วน รวมถึงพวกเราในฐานะประชาชนผู้เสียภาษี และคนทำงาน ซึ่งเป็นประชาชนส่วนมากของประเทศ ขอขับไล่นายสุชาติ ชมกลิ่น รัฐมนตรีว่าการกระทรวงแรงงานคนปัจจุบัน ให้พ้นจากตำแหน่งโดยทันที เพื่อแสดงความรับผิดชอบที่ “ไม่สามารถรับผิดชอบ” ปัญหาแรงงานในชาติได้ ข่าวการเมืองแรงงานสิทธิมนุษยชนสิทธิแรงงานเครือข่ายแรงงานเพื่อสิทธิประชาชนสุเทพ อู่อ้นกมธ.แรงงานสุชาติ ชมกลิ่นรัฐมนตรีว่าการกระทรวงแรงงานรัฐสภาแรงงานข้ามชาตืติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/pPjrq_KEW6Y/95778,2021_11_03
หลายรัฐในสหรัฐฯ หวังเพิ่มสัดส่วน 'ตำรวจหญิง' สร้างความหลากหลายในองค์กรตำรวจ,"Submitted on Wed, 2021-11-03 19:15ท่ามกลางการเพิ่มขึ้นของผู้หญิงในอาชีพต่าง ๆ ในสหรัฐฯ แต่สัดส่วนของผู้หญิงในกลุ่มเจ้าหน้าที่ตำรวจมลรัฐ (State Police) แทบไม่ขยับเพิ่มขึ้นเลย หลายรัฐในสหรัฐฯ จึงหวังเพิ่มสัดส่วนตำรวจหญิง เพื่อสร้างความหลากหลายในองค์กรตำรวจ ในสหรัฐฯ สัดส่วนของผู้หญิงในกลุ่มเจ้าหน้าที่ตำรวจมลรัฐ (State Police) แทบไม่ขยับเพิ่มขึ้นเลย ตั้งแต่ปี 2543 | ที่มาภาพประกอบ: McKenzie County Public School District #1 รายงานจาก Stateline ระบุว่าที่สหรัฐอเมริกาเป็นเวลากว่า 2 ทศวรรษแล้ว ท่ามกลางการเพิ่มขึ้นของผู้หญิงในอาชีพและตำแหน่งต่าง ๆ เช่นผู้ว่าการรัฐ ผู้นำทางการทหาร และแม้กระทั่งตำแหน่งรองประธานาธิบดี แต่สัดส่วนของผู้หญิงในกลุ่มเจ้าหน้าที่ตำรวจมลรัฐ (State Police) แทบไม่ขยับเลย จากการวิเคราะห์ของ Stateline พบว่าในปี 2564 นี้ภาพรวมทั้งระดับประเทศมีเจ้าหน้าที่ตำรวจมลรัฐเฉลี่ยเพียงร้อยละ 7 เท่านั้นที่เป็นผู้หญิง สัดส่วนนี้เพิ่มขึ้นเล็กน้อยจากร้อยละ 6 ในปี 2543 โดยในรัฐที่มีสัดส่วนผู้หญิงเป็นตำรวจมลรัฐต่ำสุดอยู่ที่ร้อยละ 2 ส่วนรัฐที่มีสัดส่วนผู้หญิงเป็นตำรวจมลรัฐสูงสุดอยู่ที่ร้อยละ 13 รูปแบบโครงสร้างตำรวจในสหรัฐอเมริกา ระบบตำรวจหรือผู้รักษากฎหมายในประเทศของประเทศสหรัฐอเมริกา แบ่งออกเป็นหลายระดับ ดังนี้ ระดับรัฐบาลกลาง (Federal) ระดับมลรัฐ (State) ระดับซิตี้ (City) ระดับมณฑล (County) และระดับกองโรงเรียน (Unified School District) ระดับรัฐบาลกลาง จะรับผิดชอบบังคับใช้กฎหมายรัฐบาลสหรัฐฯ และรัฐธรรมนูญ หน่วยงานที่มีชื่อเสียง เช่น หน่วยสอบสวนกลาง (FBI), ตำรวจลับ (Secret Service), ตำรวจศาล (U.S. Marshal), ปราบปรามยาเสพติด (DEA), ตำรวจตระเวนชายแดน (Border Patrol), หน่วยงานสิ่งแวดล้อม (EPA) เป็นต้น ระดับมลรัฐ ซึ่งมีอยู่ 50 รัฐ ในแต่ละรัฐมีระบบตำรวจที่คล้ายคลึงกัน แม้บางรัฐเรียกว่า State Police บางรัฐเรียกว่า State Patrol, State Trooper เป็นต้น โดยจะอยู่ภายใต้บังคับบัญชาของผู้ว่าการรัฐ (Governor) ซึ่งมาจากการเลือกตั้ง ทั้งนี้ตำรวจมลรัฐจะดูแลความปลอดภัยให้กับเจ้าหน้าที่และสถานที่ของหน่วยงานรัฐบาลในระดับรัฐ รวมทั้งสายตรวจทางหลวงด้วย เป็นต้น ระดับเมือง เมืองใหญ่ ๆ จะมีหน่วยงานตำรวจของตนเอง เรียกว่า Police Department ตัวย่อ PD เช่น LAPD, NYPD หัวหน้าตำรวจเรียกว่า Chief Police อยู่ภายใต้บังคับบัญชาของนายกเทศมนตรี (Mayor) ในเมืองนั้น ๆ ระดับมณฑล เมืองเล็ก ๆ ที่ไม่มีนายกเทศมนตรี Mayor ก็ต้องอาศัยตำรวจ หรือผู้รักษากฎหมายจากมณฑล (County) ที่เรียกว่า Sheriff ที่คนไทยชอบแปลว่า ""นายอำเภอ"" จริง ๆ แล้ว Sheriff ก็คือตำรวจที่มาจาก County นี่เอง จะอยู่ภายใต้การบังคับบัญชาของ County Supervisor ซึ่งเป็นตำแหน่งที่มาจากการเลือกตั้ง ระดับกองโรงเรียน กองโรงเรียนขนาดใหญ่จะมีตำรวจเป็นตนเอง เช่น ของกองโรงเรียนนครลอสแองเจลิส LAUSD หน่วยงานตำรวจ จะอยู่ภายใต้การบริหารของ School District Superintendent ที่มาจากการสมัครภายใต้การคัดเลือก ของ Board of Education ที่มาจากการเลือกตั้งตำรวจโรงเรียน ที่มา: ตำรวจอเมริกากับตำรวจไทยแตกต่างกันอย่างไร (ด.ต.สุรพงษ์ เมืองแก้ว, ผบ.หมู่ ฝ่ายปกครองและการฝึก ศูนย์ฝึกอบรมตำรวจภูธรภาค 3) ความต้องการตำรวจหญิง ในสหรัฐฯ ทุกรัฐยกเว้นรัฐฮาวายมีตำรวจมลรัฐ ส่วนใหญ่มักทำหน้าที่เป็นสายตรวจทางหลวง ในบางรัฐมีหน้าที่หลักในการจัดการระบบจราจร ในบางรัฐก็มีหน้าที่เกี่ยวกับคดีอาญาบ้าง หรือสนับสนุนการทำงานของตำรวจในระดับเมืองและระดับท้องถิ่น เป็นต้น ""ในปีที่ผ่านมา ฉันได้เห็นการเรียกร้องของตำรวจประเภทต่าง ๆ เราได้เห็นการเรียกร้องให้มีการสื่อสารกันมากขึ้น มีความเห็นอกเห็นใจมากขึ้น"" นิกกี้ สมิธ-เคีย ผู้เชี่ยวชาญด้านความเสมอภาคทางเพศ ที่กำลังทำงานร่วมกับกรมตำรวจฟิลาเดลเฟียกล่าว ""ในฐานะอาชีพ เราเต็มใจที่จะรับรู้ว่าการมีรูปลักษณ์ที่แตกต่างอาจส่งผลต่อวิธีการดำเนินงานของเราหรือไม่"" ส่วนผู้เชี่ยวชาญด้านตำรวจ มองว่าสัดส่วนของตำรวจมลรัฐหญิงโดยรวมที่ต่ำนั้น เป็นเพราะทัศนคติเหมารวมเกี่ยวกับอาชีพ รวมทั้งรูปแบบการฝึกอบรมที่จะเข้าสู่อาชีพนี้มีการกีดกันและการล่วงละเมิดทางเพศ และการขาดผู้หญิงที่จะทำหน้าที่เป็นที่ปรึกษาตลอดเวลา มัวรีน แมคกัฟ หัวหน้าของโครงการตำรวจของ NYU School of Law และอดีตที่ปรึกษานโยบายอาวุโสในสถาบันเพื่อการยุติธรรมแห่งชาติ (National Institute of Justice) กล่าวว่า ""เป็นที่รับรู้กันอยู่แล้วว่าตำรวจมลรัฐมีผู้หญิงน้อยกว่าผู้ชาย แต่ฉันก็ประหลาดใจที่เห็นว่าตัวเลขไม่ได้เพิ่มขึ้นมากนัก นับตั้งแต่การสำรวจสำมะโนประชากรครั้งล่าสุด"" ในขณะเดียวกัน หน่วยงานส่วนใหญ่ระบุกับ Stateline ว่าพวกเขาต้องการจ้างผู้หญิงและพยายามมานานแล้ว และพวกเขากำลังทำการเปลี่ยนแปลงเพื่อให้มีผู้หญิงมาเข้าร่วมกับองค์กรมากขึ้น ""เพื่อให้บริการได้ดียิ่งขึ้นและสะท้อนถึงชุมชนที่หลากหลายของเรา เราจำเป็นต้องเพิ่มการจ้างและรักษาไว้ซึ่งความหลากหลายของเจ้าหน้าที่ตำรวจต่อไป"" จูเลีย สคริบเนอร์ ร้อยตำรวจเอกหญิงแห่งรัฐเวอร์มอนต์กล่าวไว้ในการให้สัมภาษณ์กับ Stateline ""ผู้หญิง คนผิวสี LGBTQ คือองค์ประกอบสำคัญของชุมชนของเรา"" สคริบเนอร์กล่าว ""แต่ 85% ในแผนกตำรวจของเรามีแต่ผู้ชายผิวขาว ซึ่งนั่นไม่ได้สะท้อนความหลากหลายของประชากรในรัฐเวอร์มอนต์"" สคริบเนอร์กล่าว ประโยชน์ของการมีตำรวจหญิง จ่าเจนน่า คลอว์สัน ฮุยเบรกต์ ผู้จบการศึกษาระดับปริญญาโทด้านมานุษยวิทยาและวัฒนธรรม ที่หันมาเป็นตำรวจมลรัฐ | ที่มาภาพ: North Dakota Highway Patrol มีผลวิจัยในระดับชาติเกี่ยวกับแนวปฏิบัติการบังคับใช้กฎหมายในสหรัฐฯ ที่ระบุว่าตำรวจหญิงมีแนวโน้มที่จะใช้กำลังน้อยกว่าตำรวจชาย, ถูกร้องเรียนน้อยกว่าตำรวจชาย และปฏิบัติตนได้ดีกับเหยื่ออาชญากรรมมากกว่าตำรวจชาย ทั้งนี้หน่วยงานของรัฐบางแห่งก็กำลังรับสมัครตำรวจหญิงเพิ่มขึ้น รวมถึงมีการปรับวิธีทำงานของหน่วยงานตำรวจ ให้เอื้อต่อการมีตำรวจหญิงในองค์กรอีกด้วย จ่าเจนน่า คลอว์สัน ฮุยเบรกต์ 32 ปี ซึ่งปี 2564 นี้เธอกลายเป็นผู้หญิงคนที่ 2 ในกรมตำรวจทางหลวงนอร์ทดาโคตา ที่ได้รับการเลื่อนตำแหน่งสูงขึ้น ระบุว่า ""ปัญหาบางอย่างที่เราเห็นในการบังคับใช้กฎหมายที่เกิดขึ้นในตอนนี้ ฉันคิดว่าผู้หญิงสามารถช่วยเปลี่ยนแปลงไปในทางที่ดีได้"" ปี 2557 เธอสำเร็จการศึกษาระดับปริญญาโทด้านมานุษยวิทยาและวัฒนธรรม แรกเริ่มเธออยากทำงานในกองทัพ แต่ก็เปลี่ยนใจมาเป็นเจ้าหน้าที่ตำรวจมลรัฐ ""มีข่าวและประเด็นระหว่างชนกลุ่มน้อยกับตำรวจเพิ่มขึ้น และฉันก็มีปัญหากับเรื่องนี้"" คลอว์สัน ฮุยเบรกต์ กล่าว ""ฉันตัดสินใจว่าฉันสามารถเป็นตำรวจได้ และฉันต้องการแก้ไขปัญหานั้นจากภายในสู่ภายนอก"" เธอพบว่าผู้คนรอบข้างให้ความสัมพันธ์กับเธอแตกต่างจากที่พวกเขาทำกับเพื่อนร่วมงานชาย ราวกับว่าพวกเขาเห็นเธอเป็นพี่สาวหรือแม่ ซึ่งมันช่วยเธอในการทำงานได้อย่างมาก เคยมีพนักงานเรือนจำถามเธอว่า เธอใส่กุญแจมือให้กับผู้ชายที่มีประวัติความรุนแรงได้อย่างไร ""แม้จะเป็นเจ้าหน้าที่หญิงก็ยังคงต้องใช้กำลัง มันเกิดขึ้นตลอดเวลา"" คลอว์สัน ฮุยเบรกต์ กล่าว ""แต่ผู้หญิงเรามีมุมมองและวิธีการที่แตกต่างกัน มันช่วยลดระดับความรุนแรงของสถานการณ์ลงได้ ซึ่งอาจจะแตกต่างจากเจ้าหน้าที่ผู้ชายในบางครั้ง"" จากการศึกษาของกรมตำรวจชิคาโกที่ตีพิมพ์ในปี 2564 นี้ในวารสาร Science พบว่าตำรวจหญิงใช้กำลังน้อยกว่าตำรวจชาย ส่วนศึกษาในปี 2551 ที่ตีพิมพ์ใน Law Enforcement Executive Forum ระบุว่าตำรวจหญิงยังมีโอกาสน้อยกว่าตำรวจชายที่จะถูกร้องเรียนจากประชาชน การวิจัยอื่น ๆ ยังแสดงให้เห็นว่าตำรวจหญิงมีทักษะที่ดีกว่าตำรวจชายในการประเมินความต้องการของชุมชนที่หลากหลาย และปฏิบัติตนต่อผู้ที่ตกเป็นเหยื่อการข่มขืนได้ดีกว่าตำรวจชาย แต่กระนั้นการเพิ่มสัดส่วนตำรวจหญิงก็ไม่ใช่เรื่องง่าย ความท้าทาย คลิปวิดีการรับสมัครเจ้าหน้าที่ตำรวจที่เน้นความตื่นตาตื่นใจการปฏิบัติการจับกุม มีผู้วิพากษ์วิจารณ์ว่าแท้จริงแล้วมันไม่ใช่งานส่วนใหญ่ของผู้พิทักษ์กฎหมาย นอกจากนี้มันไม่รวมถึงผู้หญิงและความหลากหลายเอาไว้ ซึ่งได้ย้ำภาพจำเดิม ๆ ว่างานตำรวจไม่เหมาะกับผู้หญิง โอมัวเยนา วิลเลียมส์ ตำรวจหญิงในรัฐอิลลินอยส์ แบ่งปันประสบการณ์ของเธอในฐานะแม่และผู้พิทักษ์กฎหมาย ""ผู้หญิง เราต้องหาวิธีสร้างสมดุลระหว่างอาชีพการงานและครอบครัวของเรา"" เธอกล่าว ""สำหรับผู้หญิง อาจดูน่ากลัวเมื่อคุณเดินเข้าไปในห้องและเห็นผู้ชายจำนวนมาก เพราะตำรวจเป็นอาชีพที่ผู้ชายครอบงำอยู่"" วิลเลียมส์เกิดที่ไนจีเรีย ครอบครัวของเธอย้ายมาชิคาโกเมื่อเธออายุ 13 ปี แรกเริ่มเธอไม่รู้ว่าอิลลินอยส์มีกรมตำรวจของรัฐ ในขณะที่เธอกำลังฝึกเพื่อเข้าร่วมนาวิกโยธิน เธอได้พบกับตำรวจมลรัฐที่บอกเธอเกี่ยวกับกรมตำรวจอิลลินอยส์ เธอจึงตัดสินใจมาสมัครงาน และกว่าทศวรรษที่ผ่านมาเธอได้ไต่เต้าจากเจ้าหน้าที่ลาดตระเวน จนมาทำหน้าที่ผู้ประสานงานการจัดหางานให้กับกรมตำรวจรัฐอิลลินอยส์ในปัจจุบัน เช่นเดียวกับวิลเลียมส์ ตำรวจหญิงหลายคนมีพื้นฐานทางการทหารมาก่อน ดังนั้นการสรรหาตำรวจหญิงจำนวนมากจึงมุ่งเน้นไปที่กองทัพ ปัจจุบันพบว่ามีบุคลากรของกองทัพมีสัดส่วนผู้หญิง ร้อยละ 16 ดังนั้นการเริ่มต้นจากกองทัพก็หมายถึงการเริ่มต้นจากสนามอื่นที่ผู้ชายเป็นใหญ่ด้วยเช่นกัน คิม คราเวน กรรมการบริหารของสมาคมสตรีผู้พิทักษ์กฎหมายแห่งชาติ (National Association of Women Law Enforcement Executives) กล่าวว่า ""การมีผู้หญิงเป็นส่วนหนึ่งของแรงงานกำลังแรงงานเป็นสิ่งสำคัญ เพราะประชากรของประเทศเราเป็นผู้หญิงครึ่งหนึ่ง"" คราเวนยังระบุว่าหน่วยงานจำนวนมากไม่ได้ทำอะไรมากพอที่จะเปลี่ยนการรับรู้เดิม ๆ ที่ว่าอาชีพตำรวจไม่เหมาะสำหรับผู้หญิง """" ""เมื่อคุณเห็นคลิปวิดีโอและโบรชัวร์การรับสมัครเจ้าหน้าที่ตำรวจ ที่เน้นการปฏิบัติการและปืนของหน่วย SWAT ซึ่งแท้จริงแล้วมันไม่ใช่งานส่วนใหญ่ของผู้พิทักษ์กฎหมาย นอกจากนี้มันไม่รวมถึงผู้หญิงและความหลากหลายเอาไว้ด้วย"" คราเวน กล่าว อุปสรรคอีกประการหนึ่งของการจ้างตำรวจหญิงหน้าใหม่ ๆ หรือการรักษาเจ้าหน้าที่เดิมไว้ คือสถานีตำรวจ (ส่วนใหญ่เรียกว่าค่าย) ของรัฐมักจะอยู่ในเมืองที่ต้องเดินทางไกลออกไป ""เมื่อคุณสมัครกับหน่วยงานในระดับมลรัฐ ... คุณไม่รู้ว่าตำแหน่งงานว่างอยู่ที่ไหน"" ชาริส พอลสัน ผู้อำนวยการด้านการรับรองระบบงานของกรมตำรวจรัฐไอโอวา กล่าว ""แต่เมื่อคุณสมัครกับหน่วยงานในระดับเมือง คุณมักจะรู้ว่ามันอยู่ที่ไหน"" และแน่นอนว่ามีการตรวจร่างกายที่เข้มงวด ผู้หญิงมีโอกาสน้อยที่จะผ่านได้ จากการศึกษาสถิติของสำนักงานสถิติยุติธรรม (Bureau of Justice Statistics) พบว่าในปี 2561 สถาบันฝึกอบรมตำรวจของรัฐและท้องถิ่น ผู้ชายได้เข้ารับการฝึกอบรมขั้นพื้นฐานในอัตราที่สูงกว่าผู้หญิงที่ร้อยละ 88 และ ร้อยละ 81 ตามลำดับ ""สถาบันของเรามีรูปแบบกึ่งการทหาร มีการอบรมที่หลากหลาย ผู้ฝึกไม่เพียงแต่จะต้องมีความแข็งแกร่งทางจิตใจเท่านั้น แต่ยังต้องแข็งแกร่งทางร่างกายอีกด้วย"" แคโรลีน ฮุน รองหัวหน้าฝ่ายฝึกอบรม สรรหา และการมีส่วนร่วมของชุมชนแห่งกรมตำรวจรัฐนิวเม็กซิโกกล่าว นอกจากนี้สัดส่วนผู้บังคับบัญชาที่เป็นผู้หญิงก็ยิ่งต่ำ ""ปัญหาใหญ่คือ มีผู้หญิงเพียงร้อยละ 3 เท่านั้นที่ดำรงตำแหน่งผู้บังคับบัญชาในงานพิทักษ์กฎหมาย"" คราเวน กล่าว ในขณะที่ สมิท-เคีย กล่าวว่า ""เราไม่สามารถจะเป็นสิ่งที่เรามองไม่เห็นได้"" ""ผู้บังคับบัญชาจะเป็นคนเลือกตำรวจที่ได้รับการเลื่อนตำแหน่ง"" อิวอนเน โรมัน อดีตหัวหน้าตำรวจของเมืองนวาร์ค รัฐนิวเจอร์ซีย์กล่าว ""มันยากเมื่อมีผู้หญิงเพียงไม่กี่คน และมีเพียงผู้หญิงจำนวนน้อยมากที่จะได้รับเลือกให้เลื่อนขั้น"" ทางออก โครงการรณรงค์ '30x30 Initiative' มีเป้าหมายที่จะให้หน่วยงานตำรวจแต่ละแห่งมีตำรวจหญิงในองค์กรไม่น้อยกว่าร้อยละ 30 ภายในปี 2573 เมื่อคำนึงถึงอุปสรรคที่เกิดขึ้นเหล่านี้แล้ว หน่วยงานตำรวจของรัฐอย่างน้อย 5 แห่ง ได้ตั้งเป้าหมายที่จะให้หน่วยงานตำรวจแต่ละแห่งมีตำรวจหญิงในองค์กรไม่น้อยกว่าร้อยละ 30 ภายในปี 2573 รัฐเหล่านั้นได้แก่ (และสัดส่วนของตำรวจหญิงในปัจจุบัน) ได้แก่ อิลลินอยส์ (ร้อยละ 10), ไอโอวา (ร้อยละ 6), แมสซาชูเซตส์ (ร้อยละ 5), เวอร์มอนต์ (ร้อยละ 13) และวอชิงตัน (ร้อยละ 10) เป้าหมายนี้ริเริ่มขึ้นภายใต้โครงการรณรงค์ '30x30 Initiative' ซึ่งเป็นความร่วมมือระหว่างโครงการตำรวจของ NYU School of Law, มูลนิธิตำรวจแห่งชาติ (National Police Foundation), สภาวิจัยผู้บริหารตำรวจ (Police Executive Research Forum), สมาคมสตรีผู้พิทักษ์กฎหมายแห่งชาติ (National Association of Women Law Enforcement Executives) และหน่วยงานอื่น ๆ ซึ่งแมคกัฟและโรมันได้ร่วมก่อตั้งขึ้นมา จากความคิดริเริ่มนี้หลังจากเป็นเจ้าภาพจัดการประชุมสุดยอดการวิจัยในปี 2561 เกี่ยวกับตำรวจหญิง ที่ได้รับรับการสนับสนุนจากสถาบันความยุติธรรมแห่งชาติ (National Institute of Justice) ภายใต้โครงการรณรงค์นี้ นอกจากหน่วยงานระดับรัฐแล้วยังมีหน่วยงานระดับท้องถิ่นมากกว่า 100 หน่วยงาน จาก 34 รัฐ ที่ได้ลงทะเบียนเข้าร่วมตั้งแต่เริ่มโครงการในเดือน มี.ค. 2564 เช่น กรมตำรวจนครนิวยอร์ก กรมตำรวจนครฟิลาเดลเฟีย และกรมตำรวจนครลอสแองเจลิส เป็นต้น แมคกัฟกล่าวว่าเป้าหมาย ร้อยละ 30 นั้นมาจากทฤษฎีระบบราชการแบบตัวแทน (Representative bureaucracy) ที่ระบุว่ากลุ่มคนร้อยละ 30 อาจจะสามารถสร้างประโยชน์ในเชิงบวกต่อวัฒนธรรมของกลุ่มนั้น ๆ ได้ ในรัฐไอโอวา กรมตำรวจรัฐไอโอวาได้เริ่มเปิดโอกาสให้ผู้สมัครตำรวจหญิงสามารถทดสอบด้านสมรรถภาพทางกายก่อนที่จะมีการสอบคัดเลือกจริง ""พวกเธอ [ผู้สมัครตำรวจหญิง] รู้ดีว่าจะคาดหวังอะไร"" พอลสัน ผู้อำนวยการด้านการรับรองระบบงานของกรมตำรวจรัฐไอโอวา กล่าว ""มันจะเป็นอย่างไรถ้าพวกเธอสามารถเห็นได้ว่ากำลังอยู่ในระดับไหน และต้องทำอะไรเพิ่มเติมเพื่อให้แน่ใจว่าพวกเธอพร้อมเมื่อถึงวันทดสอบจริง"" นอกจากนี้ยังมีหน่วยงานของมลรัฐไม่กี่แห่งที่ยังไม่ได้ให้ความสำคัญการสรรหาผู้หญิงเข้ามาทำงานเป็นพิเศษ ""ผมคิดว่าการมีผู้หญิงมีประโยชน์ แต่ผมก็ไม่อยากทำให้มันเฉพาะเจาะจงลงมาด้วย"" ร้อยโทมาร์ค ไรลีย์ โฆษกกรมตำรวจรัฐจอร์เจีย กล่าว ""ผมคิดว่าการที่ทุกสาขาอาชีพมีความหลากหลายนั้นมันสำคัญและเป็นประโยชน์ ไม่ว่าจะเป็นผู้หญิง ผู้ชาย กลุ่มชาติพันธุ์ ศาสนาต่าง ๆ คุณไม่มีทางรู้ว่าคุณจะเจอกับใครที่ข้างถนน"" โดยในรัฐจอร์มีสัดส่วนตำรวจหญิงเพียงร้อยละ 2 เท่านั้น ในทำนองเดียวกันเมื่อ Stateline ส่งคำถามไปยังตำรวจทางหลวงรัฐฟลอริดาว่ามีความพยายามในการสรรหาที่มุ่งเป้าไปที่ผู้หญิงหรือไม่ ร้อยตำรวจเอกปีเตอร์ เบิร์กเทรสเซอร์ ระบุในอีเมลตอบกลับมาว่าหน่วยงานของเขา ""ทำการสรรหาผู้สมัครที่มีคุณสมบัติอย่างต่อเนื่องโดยไม่คำนึงถึงเพศหรือเชื้อชาติ"" ทั้งนี้ในหน่วยงานตำรวจทางหลวงรัฐฟลอริดา มีสัดส่วนตำรวจหญิง ร้อยละ 10 ถึงกระนั้น กลับมีหน่วยงานต่าง ๆ ในจำนวนที่มากกว่า ที่กำลังดำเนินการเพื่อนำผู้หญิงเข้ามาสู่องค์กรของตน กรมตำรวจรัฐมิชิแกน แม้จะไม่ได้เป็นส่วนหนึ่งของ 30x30 Initiative แต่ได้ตั้งเป้าหมายว่าจะต้องมีผู้สมัครเป็นตำรวจหญิงให้ได้ร้อยละ 20 ภายในปี 2565 โดยปัจจุบันองค์กรมีตำรวจหญิง ร้อยละ 9 กรมตำรวจรัฐมิชิแกนได้โพสต์ข้อมูลเชิญชวนการสมัครงานไว้ในเว็บไซต์ขององค์กร และมีข้อมูลระบุว่าหากได้รับเลือกเข้าทำงานแล้วจะถูกประจำการที่ไหน และมีความพยายามที่จะให้เจ้าหน้าที่ได้อยู่ใกล้บ้านของพวกเขาและเธอมากที่สุด กรมตำรวจรัฐนิวเม็กซิโก ได้ดำเนินการในลักษณะเดียวกัน องค์กรซึ่งมีผู้หญิงน้อยกว่าร้อยละ 8 ยังได้เพิ่มผู้หญิงในทีมจัดหางานอีกด้วย นอกจากนี้ยังได้ปรับปรุงบัญชีโซเชียลมีเดียรวมถึงบัญชี TikTok ใหม่เพื่อให้เข้าถึงผู้หญิงได้มากขึ้น ใน วิดีโอ แรกของกรมตำรวจรัฐนิวเม็กซิโก เจ้าหน้าที่สวมเครื่องแบบของเธอตามเพลง 'Unstoppable' โดยนักร้องเพลงป๊อป Sia มีการรับชมวิดีโอนี้มากกว่า 650,000 ครั้ง นับตั้งแต่ถูกโพสต์ในเดือน มี.ค. 2564 ""มันแสดงให้เห็นด้านความเป็นมนุษย์หลังตราสัญลักษณ์ตำรวจ และมันทำให้การสนทนาเริ่มต้นขึ้น"" ฮุน รองหัวหน้าฝ่ายฝึกอบรม สรรหา และการมีส่วนร่วมของชุมชนแห่งกรมตำรวจรัฐนิวเม็กซิโกกล่าว ย้อนกลับไปในนอร์ทดาโคตา คลอว์สัน ฮุยเบรกต์ กล่าวว่าเธอเข้าใจว่าความคิดที่ว่าการลาดตระเวนในที่ห่างไกลนั้นน่ากลัว รวมถึงความไม่แน่นอนของการถูกแขวนตำแหน่งไว้ในเมืองที่ไม่รู้จักก็เช่นกัน ความท้าทายนี้กำลังเพิ่มขึ้นสำหรับผู้หญิงที่ตัดสินใจเป็นผู้พิทักษ์กฎหมาย ""ตั้งแต่อายุยังน้อย คุณถูกบอกว่าคุณมีความสามารถอะไร และทำอะไรไม่ได้ ดังนั้นเมื่อคุณเป็นผู้ใหญ่ คุณยังคงมีสิ่งเดียวกันนั้นฝังอยู่ในหัวของคุณ"" เธอกล่าว ""สุดท้ายแล้ว หนึ่งในความพยายามในการสรรหาบุคลากรที่ดีที่สุดของเรา ก็คือการบอกผู้หญิงสักคนว่าเราเชื่อมั่นว่าพวกเธอทำได้"" ที่มาเรียบเรียงจากPercentage of Women in State Policing Has Stalled Since 2000 (Lindsey Van Ness, Stateline, October 20, 2021)https://30x30initiative.org ข่าวแรงงานต่างประเทศตำรวจหญิงสหรัฐอเมริกาช่องว่างระหว่างเพศติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/vhyz8w3PDWw/95779,2021_11_03
ศาลให้ประกัน 4 นักกิจกรรมทะลุฟ้า-เลื่อนไต่สวน 4 แกนนำราษฎร ด้านคนเดือนตุลาร่วมให้กำลังใจ,"Submitted on Wed, 2021-11-03 19:34ศาลให้ประกันตัว ปีก ไดโน่ เปา และยาใจ จากกลุ่มทะลุฟ้า จากคดี #ม็อบ3สิงหา สาดสีหน้า สน.ทุ่งสองห้อง พร้อมวางเงื่อนไขห้ามชุมนุมและห้ามออกนอกประเทศ ขณะเดียวกัน ศาลมีคำสั่งเลื่อนไต่สวนคำร้องถอนประกันตัว รุ้ง ปนัสยา, แอมมี่ ไชยอมร และไมค์ ภาณุพงศ์ ออกไปเป็นวันที่ 18 พ.ย. นี้ ส่วน 'ทนายอานนท์' นัดไต่สวนต่อพรุ่งนี้ (4 พ.ย. 64) ด้านคนเดือนตุลา นำโดยพลากร จิรโสภญ และจาตุรนต์ ฉายแสง ร่วมเป็นนายประกัน-หนุนแก้ไข ม.112 3 พ.ย. 2564 ศูนย์ทนายความเพื่อสิทธิมนุษยชนรายงานว่าวันนี้ (3 พ.ย. 2564) เวลา 16.50 น. ศาลอนุญาตให้ประกันตัวนักกิจกรรม 4 คนจากกลุ่มทะลุฟ้า ได้แก่ วชิรวิชญ์ ลิมป์ธนวงศ์ หรือปีก, นวพล ต้นงาม หรือไดโน่, ปวริศ แย้มยิ่ง หรือเปา และทรงพล สนธิรักษ์ หรือยาใจ ในคดี #ม็อบ3สิงหา สาดสีหน้า สน.ทุ่งสองห้อง พร้อมวางมีเงื่อนไขห้ามชุมนุมที่ก่อให้เกิดความวุ่นวาย ห้ามออกนอกประเทศ และมาศาลตามกำหนด หากผิดเงื่อนไขปรับสัญญาประกัน 35,000 บาท โดยทั้ง 4 คนถูกตั้งข้อหากระทำความผิดฐานฝ่าฝืน พ.ร.ก.ฉุกเฉินฯ, ทำให้ทรัพย์ที่มีไว้เพื่อสาธารณประโยชน์เสียหาย และร่วมกันมั่วสุมกันตั้งแต่ 10 คนขึ้นไป ให้เกิดความวุ่นวายในบ้านเมือง ตามประมวลกฎหมายอาญา มาตรา 360 และ 215 ก่อนหน้านี้ในวันที่ 28 ต.ค. 2564 ศูนย์ทนายความเพื่อสิทธิมนุษยชนรายงานว่าทนายความได้ยื่นเรื่องขอประกันตัวและปล่อยตัวนักกิจกรรมจากกลุ่มทะลุฟ้าทั้ง 4 คน แต่ศาลยกคำร้อง โดยให้เหตุผลว่า ""เกรงว่าจำเลยจะไปกระทำการในลักษณะเช่นเดียวกันกับที่ถูกกล่าวหา"" และศาลต้องการฟังคำให้การจากจำเลย เพื่อให้มั่นใจว่าจำเลยจะไม่ไปก่อเหตุซ้ำอีก จึงเลื่อนการไต่สวนมาเป็นวันนี้ และมีผลสรุปว่าอนุญาตให้ประกันตัวตามที่รายงานไปข้างต้น อย่างไรก็ตาม วานนี้ (2 พ.ย. 2564) กรมราชทัณฑ์แถลงข่าวว่าวชิรวิชญ์และนวพลติดโควิด-19 ในเรือนจำ และถูกส่งตัวไปรักษาต่อที่โรงพยาบาลราชทัณฑ์แล้ว ส่วนปวริศและทรงพลเป็นกลุ่มเสี่ยงสูงต้องกักตัวสังเกตอาการอยู่ในแดนกัก อ่านข่าวที่เกี่ยวข้อง: ราชทัณฑ์ยืนยัน ‘ปีก’ และ ‘ไดโน่’ กลุ่มทะลุฟ้า ติดโควิดจริงแต่เอกซเรย์ปอดแล้วยังปกติ ศาลอาญาไม่ให้ประกัน ‘ไผ่’ ทั้ง 3 คดี ศาลธัญบุรีไม่ให้ 8 คนคดีชุมนุม ตชด.ด้วย ศาลไม่ให้ประกัน ‘ยาใจ ทะลุฟ้า’ คดีสาดสี สน.ทุ่งสองห้อง อ้างพฤติการณ์ร้ายแรง เกรงก่อเหตุอันตราย นอกจากนี้ ในวันนี้ (3 พ.ย. 2564) ศูนย์ทนายความเพื่อสิทธิมนุษยชนรายงานว่าศาลอาญามีนัดไต่สวนถอนประกัน 4 แกนนำกลุ่มราษฎร ได้แก่ อานนท์ นำภา หรือทนายอานนท์, ภาณุพงศ์ จาดนอก หรือไมค์, ปนัสยา สิทธิจิรวัฒนกุล หรือรุ้ง และไชยอมร แก้ววิบูลพันธุ์ หรือแอมมี่ เดอะบอททอมบลูส์ ในคดี #ม็อบ19กันยา ทวงอำนาจคืนราษฎร ซึ่งจัดขึ้นเมื่อวันที่ 19 ก.ย. 2563 ที่สนามหลวง โดยอานนท์ยังคงถูกคุมขังอยู่ในเรือนจำและถูกเบิกตัวมาขึ้นศาลในวันนี้ ส่วนภาณุพงศ์ ปนัสยา และไชยอมรได้รับการประกันตัวไปแล้วก่อนหน้านี้ The Reporters รายงานว่า ปนัสยาให้สัมภาษณ์กับสื่อมวลชนก่อนเข้าห้องไต่สวนว่าตนมีกำลังใจดี แต่กังวลอยู่บ้าง เพราะคดี #ม็อบ19กันยา มีข้อหา ม.112 รวมอยู่ด้วย และหวังว่าศาลจะให้ความยุติธรรม ส่วนกรณีม #ม็อบ31ตุลา64 ที่กลุ่มราษฎรเรียกร้องให้ยกเลิก ม.112 นั้น ปนัสยามองว่าเป็นจุดเริ่มต้นที่ดี เพราะมีแรงกระเพื่อมจากพรรคการเมืองและสังคมตามมา ซึ่งตนคิดว่าคงจะมีส่วนช่วยไม่มากก็น้อยเรื่องสิทธิประกันตัวคนที่โดนคดี ม.112 และหวังว่าจะเป็นไปในทิศทางที่ดีขึ้น ด้านไชยอมรเปิดเผยว่าตนเชื่อว่ากระบวนการยุติธรรมมีปัญหา เพราะทำให้หลายคนยังอยู่ในเรือนจำ แต่แรงกดดันจากประชาชนถือเป็นพลังที่ดีที่จะสร้างความเปลี่ยนแปลงได้ ศูนย์ทนายความเพื่อสิทธิมนุษยชนรายงานเพิ่มเติมว่าในการพิจารณาไต่สวนคำร้องถอนประกันตัวของ 4 แกนนำราษฎรเช้าวันนี้มีการถกเถียงถึงการพิจารณาโดยเปิดเผย และการห้ามจดบันทึกในห้องพิจารณา และทนายความฝ่ายจำเลยถามค้านพยานโจทก์ปากแรกไม่แล้วเสร็จ จึงต้องไต่สวนต่อช่วงบ่าย ต่อมา เวลา 14.50 น. ศาลขอพักการพิจารณาชั่วคราว ภายหลังจำเลยทั้ง 4 ขอปรึกษาหารือกัน หลังศาลมีคำสั่งให้แยกบัลลังก์ แต่ทนายความฝ่ายจำเลยและจำเลยยืนยันให้พิจารณารวมกันเหมือนเดิม เพราะการแยกกระทันหันทำให้การพิจารณานี้ดูไม่โปร่งใส สุดท้าย เวลา 17.00 น. การไต่สวนวันนี้ สืบพยานโจทก์ได้เพียง 1 ปาก ศาลจึงสืบพยานโจทก์อีกปากในวันพรุ่งนี้ (4 พ.ย. 2564) นอกจากนี้ ศาลยังต้องการเบิกความกรณีของอาานท์ให้จบภายในพรุ่งนี้ ส่วนภาณุพงศ์ ปนัสยา และไชยอมรนั้น ศาลจะกำหนดวันนัดเพิ่มตามที่คู่ความสะดวกอีกครั้ง ทั้งนี้ ปูน ธนพัฒน์ (สงวนนามสกุล) หรือปูน ทะลุฟ้า ซึ่งเป็นหนึ่งในผู้ร่วมรับฟังการพิจารณาไต่สวนถอนประกันในวันนี้ ให้สัมภาษณ์กับสื่อมวลชนหลังออกจากห้องไต่สวนว่าศาลนัดหมายให้ภาณุพงศ์ ปนัสยา และไชยอมร มาให้การอีกครั้งให้วันที่ 18 พ.ย. ที่จะถึงนี้ ส่วนอานนท์ต้องมาให้การเพิ่มเติมพรุ่งนี้เพียงคนเดียว ซึ่งต้องรอลุ้นกันว่าศาลจะตัดสินผลการประกันตัวอานนท์ภายในวันพรุ่งนี้หรือไม่ และขอให้ประชาชนช่วยกันติดตาม The Reporters รายงานเพิ่มเติมว่าในวันนี้ จาตุรนต์ ฉายแสง และ นพ.ทศพร เสรีรักษ์ และกลุ่มคนเดือนตุลาเพื่อประชาธิปไตย นำโดยพลากร จิรโสภญ เดินทางมาที่ศาลอาญา ถ.รัชดาภิเษก เพื่อให้กำลังใจและร่วมยื่นขอประกันตัวผู้ต้องหาทางการเมือง เพราะเห็นว่า เหตุการณ์ที่เกิดขึ้นในปัจจุบัน คล้ายกับเหตุการณ์ 6 ตุลา 2519 ที่นักศึกษาถูกกระทำด้วยข้อหาทางการเมือง โดยเฉพาะข้อหาหมิ่นสถาบัน ซึ่งมองว่าเป็นการริดรอนสิทธิเสรีภาพการแสดงออกของประชาชน พร้อมกันนี้จาตุรนต์ระบุว่า ม.112 มีส่วนที่น่ากังวลทั้งในเนื้อหาสาระและการบังคับใช้ ซึ่งไม่เป็นผลดีต่อการสร้างความปรองดอง และลิดรอนสิทธิเสรีภาพ จึงเห็นสมควรว่าต้องมีการแก้ไข ม.112 และโดยส่วนตัว ตนมองว่าการเสนอแก้ไขกฎหมายนี้ไม่ขัดต่อรัฐธรรมนูญ ทั้งยังเห็นด้วยว่าต้องผลักดันโดยใช้กลไกรัฐสภา และการเสนอแก้ ม.112 ไม่ควรถูกตัดตอนก่อนเข้าสภา นอกจากนี้ กลุ่มคนเดือนตุลาเพื่อประชาธิปไตยได้ออกแถลงการณ์ ""ประกาศฝันถึงวันพรุ่ง"" เรียกร้องให้ปล่อยตัวแกนนำนักกิจกรรมทุกคนและคืนความยุติธรรมให้แก่สังคม พร้อมชี้ว่าการออกมาเรียกร้องของนักศึกษาและคนรุ่นใหม่นั้นไม่ใช่การล้มล้างสถาบันฯ แต่เป็นการเรียกร้องให้ปฏิรูปเพื่อให้สถาบันฯ คงอยู่อย่างยั่งยืน โดยแถลงการณ์ฉบับนี้เขียนโดยธงชัย วิจจะกูล ในนามของกลุ่มฯ และมีกลุ่มคนเดือนตุลาร่วมลงนามทั้งสิ้น 37 คน อาทิ สุลักษณ์ ศิวรักษ์, สุชาติ สวัสดิ์ศรี, จาตุรนต์ ฉายแสง และ นพ.สุรพงษ์ สืบวงศ์ลี เป็นต้น ข่าวการเมืองสิทธิมนุษยชนข่าวการเมืองสิทธิมนุษยชนการเพิกถอนประกันการประกันตัวทะลุฟ้าราษฎรปนัสยา สิทธิจิรวัฒนกุลไชยอมร แก้ววิบูลย์พันธุ์ภาณุพงศ์ จาดนอกอานนท์ นำภาทนายอานนท์พลากร จิรโสภญจาตุรนต์ ฉายแสงทศพร เสรีรักษ์ม.112#ยกเลิก112มาตรา 112การแก้ไข ม.112ยาใจ ทะลุฟ้าไดโน่ ทะลุฟ้าเปา ทะลุฟ้าปีก ทะลุฟ้าปูน ธนพัฒน์ปูน ทะลุฟ้าติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/zrEaRnerMOY/95780,2021_11_03
ผสานวัฒนธรรมยื่นหนังสือถึงศาล กรณีเลื่อนฟังผลคดี 'ชัยภูมิ ป่าแส' ไม่แจ้งล่วงหน้าทำประชาชนเดือนร้อน,"Submitted on Wed, 2021-11-03 20:07มูลนิธิผสานวัฒนธรรม ยื่นหนังสือถึงอธิบดีผู้พิพากษาศาลแพ่ง ประธานศาลอุทธรณ์ และประธานศาลฎีกาขอให้ทบทวนแนวปฏิบัติการแจ้งกำหนดนัดศาลกรณีเลื่อนอ่านคำพิพากษาศาลอุทธรณ์คดี 'ชัยภูมิ ป่าแส' โดยไม่แจ้งล่วงหน้า 3 พ.ย. 2564 วานนี้ (2 พ.ย. 2564) มูลนิธิผสานวัฒนธรรมได้ยื่นหนังสือถึงอธิบดีผู้พิพากษาศาลแพ่ง ประธานศาลอุทธรณ์ และประธานศาลฎีกา เรื่องขอให้ทบทวนแนวปฏิบัติในการแจ้งคู่ความให้ทราบถึงกำหนดนัดของศาล ภายหลังเมื่อวันที่ 26 ต.ค. 2564 ที่ผ่านมา ศาลแพ่งเลื่อนนัดอ่านคำพิพากษาศาลอุทธรณ์ คดี 'ชัยภูมิ ป่าแส' โดยไม่แจ้งให้ทราบล่วงหน้า มูลนิธิฯ จึงขอให้ศาลทบทวน และดำเนินการให้มีการปรับปรุงระเบียบหรือแนวปฏิบัติที่เกี่ยวข้องสำหรับศาลยุติธรรมทุกชั้นศาลทั่วประเทศ ให้คำนึงถึงการอำนวยความสะดวกให้แก่ประชาชนเป็นสำคัญ สืบเนื่องจากศาลแพ่งส่งหมายนัดคู่ความมาฟังคำพิพากษาศาลอุทธรณ์ลงวันที่ 26 ส.ค. 2564 ในคดีหมายเลขดำที่ พ2591/2562 และคดีหมายเลขแดงที่ พ5265/2563 ซึ่งนาปอย ป่าแส ยื่นฟ้องเรียกค่าเสียหายจากกองทัพบก กรณีเจ้าหน้าที่ทหารใช้อาวุธปืนยิงสังหารชัยภูมิ ป่าแส จนเสียชีวิตเมื่อวันที่ 17 มี.ค. 2560 โดยนัดให้มาฟังคำพิพากษาศาลอุทธรณ์ ในวันที่ 26 ต.ค. 2564 เวลา 8.30 น. แต่เมื่อทนายความโจทก์-จำเลย และภาคีเครือข่ายนักกิจกรรมเพื่อสังคมที่ให้ความช่วยเหลือครอบครัวของชัยภูมิเดินทางไปถึงศาลแพ่งเพื่อฟังคำพิพากษา ศาลแพ่งได้แจ้งเลื่อนนัดฟังคำพิพากษาศาลอุทธรณ์ออกไปก่อน โดยให้เหตุผลว่าศาลอุทธรณ์ยังพิจารณาคดีไม่แล้วเสร็จ โดยไม่มีการแจ้งการเลื่อนนัดต่อคู่ความทั้งสองฝ่ายทราบก่อนจะถึงวันนัดแต่อย่างใด ทั้งนี้ศาลแพ่งได้แจ้งให้ทนายความโจทก์ทราบว่า ได้รับหนังสือแจ้งจากศาลอุทธรณ์ให้เลื่อนนัดฟังคำพิพากษาแล้ว ตั้งแต่วันที่ 20 ต.ค. 2564 แต่กลับไม่เจ้าหน้าที่ศาลแจ้งเลื่อนนัดต่อคู่ความทั้งสองฝ่ายก่อนที่จะถึงวันนัดแต่อย่างใด มูลนิธิฯ จึงได้ยื่นหนังสือ ลงวันที่ 2 พ.ย. 2564 ถึงอธิบดีผู้พิพากษาศาลแพ่ง ประธานศาลอุทธรณ์ และประธานศาลฎีกา เรื่องขอให้ทบทวนแนวปฏิบัติในการแจ้งคู่ความให้ทราบถึงกำหนดนัดของศาล ใจความว่า ""เมื่อคำนึงถึงความคาดหวังในการอำนวยความสะดวกที่ประชาชนพึงได้รับในกระบวนการยุติธรรม ซึ่งศาลมีบทบาทสำคัญยิ่ง และเป็นที่พึ่งสุดท้ายของประชาชน คู่ความควรได้รับการแจ้งล่วงหน้าจากเจ้าหน้าที่ศาลเรื่องการเลื่อนนัดดังกล่าว โดยเฉพาะในคดีของชัยภูมิ ป่าแส ซึ่งโจทก์ในคดีและญาติของชัยภูมิ ป่าแส (ผู้ตาย) เป็นกลุ่มคนชาติพันธุ์ลาหู่ มีฐานะยากจน และอาศัยอยู่ในพื้นที่ห่างไกลใน อ.เชียงดาว จ.เชียงใหม่ การเดินทางมายังศาลในกรุงเทพมหานครแต่ละครั้งจึงต้องเสียค่าใช้จ่ายสูง และต้องใช้เวลาในการเดินทาง อีกทั้งในสถานการณ์โควิด-19 เช่นนี้ย่อมทำให้ได้รับความลำบากเพิ่มขึ้นไปอีก"" พรเพ็ญ คงขจรเกียรติ ผู้อำนวยการมูลนิธิผสานวัฒนธรรม เห็นว่าการที่คู่ความต้องเดินทางมาที่ศาลเพียงเพื่อทราบการเลื่อนนัดฟังคำพิพากษาคดีนั้น เป็นการสิ้นเปลืองกำลังคนและและค่าใช้จ่ายอย่างมาก จึงหวังอย่างยิ่งว่าจะมีการดำเนินการเพื่อปรับปรุงระเบียบหรือแนวปฏิบัติที่เกี่ยวข้องสำหรับศาลยุติธรรมทุกชั้นศาลทั่วประเทศ เพื่อแก้ไขปัญหาดังกล่าว โดยคำนึงถึงการอำนวยความสะดวกให้แก่ประชาชนเป็นที่ตั้ง อันจะเป็นการสร้างความเชื่อมั่นของประชาชนในกระบวนการยุติธรรม “เราขอผลักดันให้เกิดบรรทัดฐานในการปฏิบัติงานของเจ้าหน้าที่รัฐต่อประชาชน ให้ดำเนินงานอย่างเป็นธรรม โปร่งใส ก้าวทันยุคสมัย และเอื้ออำนวยให้ประชาชนที่เข้ามาพึ่งพิงกลไกกระบวนการยุติธรรมได้รับความเป็นธรรมโดยแท้จริง และไม่ให้คำกล่าวอ้างที่ประชาชนมักกล่าวกันว่าการเข้าถึงความเป็นธรรมในประเทศนี้มีราคาแพงยิ่งนัก เป็นจริงตามที่กล่าวอ้างได้” พรเพ็ญกล่าว อ่านข่าวที่เกี่ยวข้อง: ศาลแพ่งนัดฟังคำพิพากษาศาลอุทธรณ์ คดีแม่ 'ชัยภูมิ ป่าแส' ฟ้องเรียกค่าเสียหายจากกองทัพบก ศาลแพ่งยกฟ้อง กรณีทหารวิสามัญฆาตกรรม ชัยภูมิ ป่าแส ชี้กองทัพบกไม่ต้องชดใช้ 2 ปีสังหาร ‘ชัยภูมิ ป่าแส’ ยังไม่สั่งฟ้องคดีวิสามัญฯ ภาพกล้องวงจรปิดหายไปแล้ว ข่าวสิทธิมนุษยชนข่าวสิทธิมนุษยชนชัยภูมิ ป่าแสนาปอย ป่าแสมูลนิธิผสานวัฒนธรรมกองทัพบกติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/XNjSoLENZ9k/95781,2021_11_03
'อิศเรศ' ขึ้นศาลนัดแรกสู้คดี ม.112 ที่ทหารแจ้งจับโพสต์เฟซบุ๊กพาดพิง ร.10 ปม ร.9 สวรรคต,"Submitted on Wed, 2021-11-03 21:55ภาพปกจากศูนย์ทนายความเพื่อสิทธิมนุษยชน วันนี้ (3 พ.ย. 64) อิศเรศ (สงวนนามสกุล) จาก จ.นครพนม ขึ้นศาลสืบพยานคดี ม.112 จากกรณีโพสต์เฟซบุ๊กเมื่อปี 2559 ในประเด็นการประกาศแต่งตั้ง ร.10 ขึ้นครองราชย์หลังจากที่ ร.9 สวรรคต อิศเรศถูกจับกุมโดยตำรวจรถไฟเมื่อเดือน ก.ย. ปีที่แล้ว ขณะเดินทางกลับบ้านที่ จ.นครพนม หลังเข้าร่วมการชุมนุม #ม็อบ19กันยา ที่สนามหลวง 3 พ.ย. 2564 ศูนย์ทนายความเพื่อสิทธิมนุษยชนรายงานผ่านทวิตเตอร์ว่าวันนี้ (3 พ.ย. 2564) ศาลจังหวัดนครพนมนัดสืบพยานคดีของอิศเรศ (สงวนนามสกุล) ในข้อหากระทำความผิดตามประมวลกฎหมายอาญามาตรา 112 และ พ.ร.บ.คอมพิวเตอร์ฯ สืบเนื่องจากในปี 2559 อิศเรศโพสต์แสดงความคิดเห็นในเฟซบุ๊กเกี่ยวกับการสรรคตของ ร.9 ซึ่งถือเป็นคดี ม.112 ระลอกใหม่ที่ศาลรับฟ้องและนัดสืบพยานเป็นคดีแรก วันนี้มีพยานโจทก์เข้าเบิกความทั้งหมด 5 ปาก ได้แก่ จ.ส.อ.วรายุทธ สุวรรณมาโจ ทหารผู้กล่าวหา, กองอำนวยการรักษาความมั่นคงภายในราชอาณาจักร (กอ.รมน.), ผู้ใหญ่บ้าน และทนายความ พร้อมกันนี้ นักกิจกรรมจากกลุ่มนครพนมสิบ่ทน ได้เดินทางมาให้กำลังใจอิศเรศที่ศาลอีกด้วย สำหรับคดีของอิศเรศ ศาลนัดสืบพยานเป็นเวลา 3 วัน ตั้งแต่วันที่ 3-5 พ.ย. 2564 3-5พ.ย.ศาลนครพนมนัดสืบพยานคดี #ม112 #พรบคอม กรณีอิศเรศโพสต์แสดงความเห็นหลัง ร.9 สวรรคต เป็นคดี112ระลอกใหม่ที่ฟ้องและสืบพยานเป็นคดีแรก โดยมีนักกิจกรรม #นครพนมสิบ่ทน มาให้กำลังใจ วันนี้มีพยานโจทก์เข้าเบิกความ5ปาก: ทหารผู้กล่าวหา-กอ.รมน.-ผญบ.-ทนาย ดูข้อมูล https://t.co/gw1N4bod9C pic.twitter.com/GHpXcfgn65 — TLHR / ศูนย์ทนายความเพื่อสิทธิมนุษยชน (@TLHR2014) November 3, 2021 คดี ม.112 ของอิศเรศเป็นการกระทำที่สืบย้อนไปเมื่อ 5 ปีที่แล้ว แต่เพิ่งมีการแจ้งความเอาผิดและแจ้งจับกุมตัวอิศเรศในเดือน ก.ย. ปีที่แล้ว โดยประชาไทเคยรายงานโดยอ้างอิงข้อมูลจากศูนย์ทนายความเพื่อสิทธิมยุษยชนเกี่ยวกับคดีหมิ่นประมาทกษัตริย์และ พ.ร.บ.คอมพิวเตอร์ฯ ของอิศเรศไว้ว่า เมื่อวันที่ 16 ธ.ค. 2563 อิศเรศเข้ารายงานตัวกับอัยการศาลจังหวัดนครพนมในคดีที่เขาถูกกล่าวหาหมิ่นประมาทกษัตริย์ ตามมาตรา 112 และมาตรา 14 พ.ร.บ.คอมพิวเตอร์ 2560 ซึ่งอัยการจังหวัดนครพนมยื่นสั่งฟ้องต่อศาลจังหวัดนครพนม และศาลมีคำสั่งรับฟ้อง คำฟ้องของศาลจังหวัดนครในคดีหมายเลขดำที่ อ.2188/2563 ลงวันที่ 14 ธ.ค. 2563 ระบุว่าเมื่อวันที่ 14 ต.ค. 2559 อิศเรศโพสต์เฟซบุ๊กด้วยข้อความว่า ""ได้โปรดอย่าตอแหลอีกเลย…ครัช เปิดออกมาให้ประชาชนได้รับรู้ พวกมึงต่อรองอะไรกัน ผมฝากพวกโลกสวยหัวกล้วยทั้งหลายศึกษากฎหมายรัฐธรรมนูญมาตรา 23 และ 24 ให้หัวสมองโล่งหน่อยนะครับว่า ทำไมจึงยังไม่ประกาศ รัชกาลที่ 10.. การเมืองเป็นเรื่องของประชาชนทุกคนไม่เว้นแม้แต่คนเก็บขยะครับ อย่าบ้องตื้นหลาย… เกิน 24 ชม.ไม่แต่งตั้งกษัตริย์ก็คือศึกชิงบัลลังก์"" ในคำฟ้องระบุอีกว่าข้อความดังกล่าวหมายถึงจะไม่มีรัชกาลที่ 10 เพราะตกลงกันไม่ได้และจะมีศึกชิงตำแหน่งกษัตริย์ ทำให้เสื่อมเสียต่อราชวงศ์จักรี เป็นการดูหมิ่นหรือแสดงความอาฆาตมาดร้ายต่อพระราชินี รัชทายาท เป็นการหมิ่นพระบรมเดชานุภาพและอาจนำไปสู่การเสื่อมศรัทธาต่อราชวงศ์จักรีและสถาบันพระมหากษัตริย์และเป็นภัยต่อความมั่นคงของชาติ จำเลยได้โพสต์ข้อความดังกล่าวในเฟซบุ๊กของจำเลยอันเป็นการนำเข้าสู่ระบบคอมพิวเตอร์ซึ่งข้อมูลคอมพิวเตอร์ใดๆ อันเป็นความผิดเกี่ยวกับความมั่นคงแห่งราชอาณาจักรไทย อิศเรศให้การปฏิเสธตลอดข้อกล่าวหา และยื่นขอประกันตัวในชั้นพิจารณาคดีโดยใช้หลักประกันเดิมในชั้นสอบสวน คือ ใช้ตำแหน่งผู้ใหญ่บ้านและโฉนดที่ดินในวงเงินรวม 150,000 บาท ศาลอนุญาตให้ประกันตัวได้ และได้รับการปล่อยตัวในเวลา 13.30 น. เนื่องจากต้องรอนายประกันที่เป็นผู้ใหญ่บ้านประชุมเสร็จ แม้อิศเรศจะโพสต์ข้อความดังกล่าวไว้ตั้งแต่ปี 2559 แต่เขาเพิ่งถูกจับกุมโดยตำรวจรถไฟขณะนั่งรถไฟกลับบ้านที่ จ.นครพนม หลังจากเข้าร่วมการชุมนุมเมื่อวันที่ 19-20 ก.ย. 2563 โดยตำรวจได้เดินจรวจบัตรประชาชนคนบนรถไฟจนกระทั่งมาถึงตัวเขาเมื่อเขาแจ้งชื่อกับตำรวจ ตำรวจก็แสดงหมายจับที่ออกโดยศาลจังหวัดนครพนมและควบคุมตัวไป สน.นพวงศ์ เพื่อทำบันทึกจับกุมก่อนส่งตัวต้อให้กับตำรวจ สภ.เมืองนครพนม ซึ่งเป็นท้องที่เกิดเหตุคุมตัวขึ้นรถจากกรุงเทพฯ ไป จ.นครพนม และถูกขังไว้ 1 คืน ก่อนเริ่มสอบปากคำในวันที่ 22 ก.ย. 2563 โดยมีมารดา พี่สาว และทนายความร่วมการสอบสวน อิศเรศให้การรับสารภาพในชั้นสอบสวน พนักงานสอบสวนจึงนำตัวไปขออำนาจศาลจังหวัดนครพนมเพื่อฝากขังและถูกขังอยู่ 1 คืนก่อนที่พี่สาวจะยื่นคำร้องขอประกันตัวทำให้เขาได้รับการปล่อยตัวมา โดยอิศเรศคิดว่าที่อัยการสั่งฟ้องเพราะเป็นช่วงที่รัฐบาลกำชับให้ใช้มาตรา 112 แต่เขาก็พร้อมสู้คดี ศูนย์ทนายความเพื่อสิทธิมนุษยชนตั้งข้อสังเกตว่า คดีของอิศเรศเป็นคดีแรกที่มีการนำ ม.112 กลับมาใช้หลังจากไม่มีการใช้มาเป็นเวลา 2 ปี โดยเป็นคดีที่เกิดขึ้นก่อนที่ พล.อ.ประยุทธ์ จันทร์โอชา นายกรัฐมนตรีจะออกแถลงการณ์เมื่อวันที่ 19 พ.ย. 2563 ประกาศบังคับใช้กฎหมาย ทุกฉบับ ทุกมาตราที่มีอยู่ดำเนินการต่อผู้ชุมนุมทางการเมือง และก่อนเกิดการใช้มาตรา 112 ระลอกใหม่กับผู้ชุมนุม ทั้งนี้มีความเป็นไปได้ว่าการฟ้องคดีอิศเรศเป็นไปตามนโยบายดังกล่าว อ่านข่าวที่เกี่ยวข้อง: 'ทราย-เพนกวิน' ได้หมายม.112 คาดมาจากชุมนุมราบ 11-อัยการฟ้องแล้ว 1 คนคดีโพสต์หลัง ร.9 สวรรคต เยาวชน 16 ปี ได้ปล่อยตัว - ทนายชี้มีการขยายตีความ ม.112 คาด ตร.อาจรื้อหมายจับค้างเก่า ข่าวการเมืองสิทธิมนุษยชนข่าวการเมืองสิทธิมนุษยชนอิศเรศ (สงวนนามสกุล)ม.112หมิ่นประมาทกษัตริย์นครพนมนครพนมสิบ่ทนประมวลกฎหมายอาญามาตรา 112มาตรา 112ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/PeKgmYiz4Yk/95782,2021_11_03
นักวิชาการห่วงแผนใช้พลังงานภูเขาไฟขุด 'บิตคอยน์' ของ ปธน.เอลซัลวาดอร์สร้างผลกระทบหลายด้าน,"Submitted on Wed, 2021-11-03 23:07ประธานาธิบดีเอลซัลวาดอร์วางแผนจะใช้พลังงานความร้อนจากภูเขาไฟในการ ""ขุด"" สกุลเงินเข้ารหัสหรือ ""คริปโตเคอร์เรนซี"" (cryptocurrency) อย่างบิตคอยน์ โดยมีแผนการจะเปลี่ยนแปลงให้ประเทศหันมาใช้สกุลเงินนี้ อย่างไรก็ตาม NACLA องค์กรไม่แสวงหากำไรที่ได้รับทุนสนับสนุนจากมหาวิทยาลัยนิวยอร์กแสดงความกังวลว่าวิธีการที่รัฐบาลใช้ขุดบิตคอยน์ก็ก่อให้เกิดปัญหาทางสิ่งแวดล้อมต่อชุมชนต่างๆ ที่เข้าถึงทรัพยากรน้ำและไฟฟ้าได้ลำบาก จนเกิดการประท้วง 4 พ.ย. 2564 North American Congress on Latin America (NACLA) องค์กรไม่แสวงหาผลกำไร ซึ่งได้รับการสนับสนุนจากศูนย์การเรียนรู้ด้านลาตินอเมริกาและทะเลแคริบเบียน มหาวิทยาลัยนิวยอร์ก ที่ทำงานด้านเศรษฐศาสตร์การเมืองระหว่างสหรัฐอเมริกาและประเทศในอเมริกากลาง ออกมาแสดงความกังวลต่อกรณีการออกกฎหมายใหม่เกี่ยวกับบิตคอยน์ในประเทศเอลซัลวาดอร์ ซึ่งหลังจากที่กฎหมายมีผลบังคับใช้ได้เพียง 1 เดือน รัฐบาลเอลซัลวาดอร์ นำโดยนายิบ บูเคเล ประธานาธิบดี ก็เริ่มฉวยใช้พลังงานความร้อนใต้พิภพจากภูเขาไฟเพื่อนำมาใช้เป็นแหล่งพลังงานในการ ""ขุดบิตคอยน์"" ซี่งบีบีไทยอธิบายความหมายของการขุดบิตคอยน์ไว้ว่า ""เป็นการนำคอมพิวเตอร์ของคุณเข้าไปช่วยระบบบิทคอยน์ โดยเครื่องคอมพิวเตอร์จะต้องแข่งประมวลผลการทำรายการให้ได้เร็วที่สุด ผู้ชนะจะได้รับบิทคอยน์เป็นค่าตอบแทน จนกว่าเหรียญที่ถูกกำหนดไว้ทั้งหมด 21 ล้านเหรียญจะถูกสร้างขึ้นจนหมด"" ในวันแรกที่รัฐบาลเอลซัลวาดอร์ทำการขุดบิตคอยน์นี้ พวกเขาทำได้ 0.0059979 คิดเป็นประมาณ 270 ดอลลาร์ (ราว 8,900-9,000 บาท) เรื่องนี้เป็นส่วนหนึ่งของแผนการของรัฐบาลเอลซัลวาดอร์ในการปรับให้เศรษฐกิจของประเทศมาสู่การเงินแบบสกุลเงินเข้ารหัสหรือ ""คริปโตเคอร์เรนซี"" (cryptocurrency) แผนการที่ว่านี้ รัฐบาลเอลซัลวาดอร์จะสร้างคอมพิวเตอร์ฟาร์มของตัวเองเพื่ออนุมัติให้มีการแลกเปลี่ยนกันในบล็อกเชน (blockchain) ซึ่งเป็นเปรียบเสมือนเครือข่ายการเก็บข้อมูลแบบหนึ่ง ที่ทุกคนสามารถเข้าถึงและได้รับข้อมูลเดียวกัน เราจึงรู้ว่าใครมีสิทธิและเป็นเจ้าของข้อมูลเหล่านี้จริงๆ โดยที่รัฐบาลเอลซัลวาดอร์หวังว่าการสนับสนุนบิตคอยน์ของพวกเขานี้จะดึงดูดให้นักขุดคริปโตเคอร์เรนซีทั่วโลกหันมาหาเอลซัลวาดอร์ในฐานะแหล่งปฏิบัติการขุดจากการที่มีแหล่งพลังงานในการขุดที่ดูเหมือนจะไม่แพงและดูเหมือนจะไม่มีจำกัด อย่างไรก็ตาม การใช้พลังงานจากภูเขาไฟของเอลซัลวาดอร์ก็อาจจะส่งผลกระทบต่างๆ ต่อผู้คนได้ ภูเขาไฟในเอลซัลวาดอร์เป็นอัตลักษณ์ที่สำคัญอย่างหนึ่งของภูมิภาคอเมริกากลาง เป็นพื้นที่ที่ครั้งหนึ่งเคยมีความอุดมสมบูรณ์ มีวิถีชีวิตของผู้คน ทั้งจากการทำไร่ทำสวน การผลิตแบบยังชีพ การปศุสัตว์ รวมถึงเปิดให้เป็นแหล่งท่องเที่ยวเชิงอนุรักษ์ แต่ในตอนนี้ พื้นที่เหล่านี้กำลังจะถูกเปลี่ยนให้กลายเป็นฟาร์มขุดคริปโต โดยเชื่อมโยงคอมพิวเตอร์ที่ใช้ขุดคริปโตให้ฉวยใช้ทรัพยากรธรรมชาติ กลายเป็นโครงการของรัฐที่ต้องการใช้พลังงานธรรมชาติมหาศาลเพื่อมูลค่าในระยะสั้น ในขณะที่ประชาชนหลายคนยังไงประสบปัญหาความไม่เท่าเทียมในการเข้าถึงทรัพยากรและพลังงาน กรณีตัวอย่างการขุดบิตคอย์โดยอาศัยพลังงานภูเขาไฟในจังหวัดอูซูลูตัน ที่กลุ่มชุมชนโดยรอบแหล่งพลังงานความร้อนจากใต้พื้นดินจะไม่ได้รับผลประโยชน์ใดๆ จากเรื่องนี้ มีวิดีโอที่แสดงให้เห็นแหล่งแปรรูปพลังงานที่เชื่อมกับตัวขุดเจาะบิตคอยน์แบบใช้แล้วทิ้งไม่กี่เครื่อง แต่ไม่มีการพูดถึงว่าพลังงานเหล่านี้จะส่งไปให้กับครอบครัวชาวเอลซัลวาดอร์ที่ต้องการพลังงานแต่อย่างใด บ้างก็มองว่าโครงการบิตคอยน์เหล่านี้เป็นเรื่องสุ่มเสี่ยง ปัจจุบัน เอลซัลวาดอร์ยังต้องอาศัยพลังงานจากการนำเข้าเกือบ 1 ใน 4 ของพลังงานที่ใช้ในประเทศ แหล่งพลังงานที่ผลิตเองนั้นไม่คงที่เพราะมีปัญหาภัยแล้งและการขาดแคลนน้ำ การขยายไปใช้พลังงานความร้อนจากพื้นที่ภูเขาไฟอาจจะช่วยแก้ไขปัญหาความต้องการพลังงานในระยะสั้นได้ แต่พื้นที่ชุมชนต่างๆ ไม่ว่าจะเป็นเมืองเล็กๆ หรือเมืองใหญ่ผู้คนต่างก็ยังต้องจ่ายค่าไฟแพงแต่ได้รับพลังงานน้อยอีกทั้งสภาพสายไฟที่ไม่ได้มาตรฐานก็เสี่ยงจะล้มเหลวเพราะแค่มีพายุเล็กๆ น้อยๆ ชีวิตพวกเขาต้องแลกกับนดยบายที่รัฐบาลจะพยายามพัฒนาเพื่อรองรับชาวต่างชาติ รองรับธุรกกิจใหญ่ และรองรับตลาดเสรีมากกว่า รัฐบาลเอลซัลวาดอร์ยังใช้คำพูดโฆษณาว่า ""พลังงานความร้อนจากใต้พื้นพิภพเป็นพลังงานหมุนเวียนที่ราคาถูกและจะช่วยลดการพึ่งพาพลังงานคาร์บอนได้"" แต่สุดท้ายแล้วการผลิตพลังงานด้วยแหล่งนี้สำหรับบูเคเลก็กลายเป็นแค่การนำมาหาผลประโยชน์จากบิตคอยน์มากกว่าจะช่วยสร้างพลังงานให้ผู้คน จากการที่ผู้คนในพื้นที่ชนบทยังต้องจุดเทียน ก่อไฟ หรือใช้เครื่องผลิตไฟฟ้าของตัวเองในยามวิกาล ยังไม่นับว่าประชาชนเหล่านี้อาจจะยังต้องมาแบกรับความไม่แน่นอนหลังผลลัพธ์ที่อาจจะเกิดขึ้นจากการลงทุนของรัฐบาลด้วยก็ได้ มีการตั้งข้อสังเกตว่ารัฐบาลบูเคเลอาจจะกำลังต้องการแปลงพลังงานในประเทศให้เป็นแหล่งขุดบิตคอยน์ เพื่อรองรับคนที่หนีมาจากพื้นที่อื่นๆ ที่ถูกห้ามขุดบิตคอยน์ เช่น จีน และไอซ์แลนด์ ทำให้เอลซัลวาดอร์ต้องการโฆษณาว่าตัวเองมีพลังงานที่ราคาถูกกว่าประเทศที่ใช้พลังงานถ่านหินในการขุดเจาะคริปโต แต่ก็นำมาสู่คำถามสำคัญว่าการใช้พลังงานไปมากมายกับเรื่องแบบนี้จะส่งผลต่อทางสังคมและผลกระทบต่อสิ่งแวดล้อมอย่างไรบ้าง ในเวลาเพียงหนึ่งปีการขุดบิตคอยน์นั้นใช้พลังงานมากเทียบเท่ากับทั้งประเทศอาร์เจนตินาใช้ คือราว 122 เทราวัตต์-ชั่วโมง (122 ล้านล้านวัตต์-ชั่วโมง) ต่อปี นอกจากนี้เครื่องที่ขุดบิตคอยน์ก็จะดำเนินไปอยู่ตลอดเวลาทั้งวันทั้งคืนทำให้เกิดความร้อนส่วนเกินออกมาจนต้องใช้วิธีการทำความเย็นเข้าช่วยเครื่องเหล่านี้ไม่ว่าจะเป็นเครื่องปรับอากาศ ระบบหล่อเย็นแบบที่วางอยู่ในน้ำ ทั้งหมดนี้เป็นการใช้น้ำอย่างสิ้นเปลืองทำให้โลกร้อนขึ้นและทำลายชั้นโอโซน อีกทั้งพลังงานไฟฟ้าจากประเทศที่ยังคงผลิตไฟฟ้าแบบดั้งเดิมก็มีการใช้น้ำสิ้นเปลืองเช่นกัน ส่งผลต่อการต่อสู้เพื่อสิทธิในการเข้าถึงทรัพยากรน้ำของประชาชน ในขณะที่มีการแปรรูปให้กับเอกชนบางกลุ่มเท่านั้น สำหรับกรณีเอลซัลวาดอร์ ผู้นำประเทศพูดถูกในเรื่องที่พลังงานจากภูเขาไฟเป็นพลังงานหมุนเวียนก็จริง แต่ก็กลับกลายเป็นตัวสนับสนุนอุตสาหกรรมขุดบิตคอยน์ที่ก่อให้เกิดปัญหาเหล่านี้ตามมาด้วย กระนั้น ถ้าหากมองในมุมการพัฒนาโดยไม่จำเป็นต้องมองเรื่องผลกระทบทางสังคมและสิ่งแวดล้อมแล้ว ก็ยังน่ากังขาว่าการพัฒนาที่ว่าซึ่งหมายถึงการที่ประเทศยากจนอย่างเอกซัลวาดอร์จะได้รับการทำให้ระบบโครงสร้างพื้นฐานกลายเป็นสมัยใหม่ รวมถึงมีการสร้างงานให้ประชาชน แม้แต่ในแง่นี้ก็มีข้อโต้แย้ง โดยมีการยกตัวอย่างจากกรณีที่เคยเกิดขึ้นในประเทศไอซ์แลนด์ซึ่งเป็นประเทศที่มีการใช้พลังงานจากภูเขาไฟในเรื่องนี้เช่นกัน แต่สิ่งที่แตกต่างออกไปคือประเทศไอซ์แลนด์เป็นเมืองหนาว ขณะที่เอลซัลวาดอร์เป็นเมืองร้อน ทำให้การทำเหมืองบิตคอยน์ในไอซ์แลนด์ไม่จำเป็นต้องใช้ระบบทำความเย็นอะไรมาก รวมถึงในไอซ์แลนด์เป็นประเทศที่มีพลังงานส่วนเกินอยู่แล้ว ขณะที่เอลซัลวาดอร์ผู้คนยังต้องดิ้นรนเข้าถึงทรัพยากรนี้ อีกทั้งเงินเดือนโดยเฉลี่ยในไอซ์แลนด์ก็ดีกว่า นอกจากนี้ เอลซัลวาดอร์ยังมีปัญหาเรื่องสิ่งแวดล้อมของตัวเองอยู่แล้ว จากการที่มีการตัดไม้จำนวนมาก มีปัญหาเรื่องภัยแล้ง สภาพอากาศที่แปรปรวนคาดเดาไม่ได้ ปัญหาการขาดแคลนน้ำ ที่ตั้งของเอกซัลวาดอร์ยังตั้งอยู่ตามแนวส่วนโค้งของภูเขาไฟที่มีรอยเลื่อนที่มีพลังเสี่ยงต่อการเกิดแผ่นดินไหว ในแง่ของการสร้างโครงสร้างพื้นฐานของประเทศเองก็ยังคงเสร็จแบบครึ่งๆ กลางๆ มีกรณีการเจรจาเรื่องการจัดการน้ำ แต่บูเคเลก็ยังคงมุ่งให้เรื่องบิตคอยน์เป็นเรื่องมาก่อน แต่บทเรียนที่สำคัญจากไอซ์แลนด์คือการขุดบิตคอยน์กินพลังงานมากกว่าครัวเรือนทุกหลังของไอซ์แลนด์รวมกัน คนขุดบิตคอยน์บางคนมีค่าไฟมากถึง 1 ล้านดอลลาร์ต่อเดือน (ราว 33 ล้านบาทต่อเดือน) แม้แต่พลังงานส่วนเกินของไอซ์แลนด์ก็เอามาใช้ให้กับนักขุดเหล่านี้ และต้องสร้างโครงสร้างพื้นฐานเพื่อรองรับนักขุดเหล่านี้โดยเฉพาะ อีกเรื่องหนึ่งที่การขุดบิตคอยน์ก่อปัญหาคือเรื่องการสร้างขยะอิเล็กโทรนิกสูงมาก เพราะต้องคอยหาตัวขุดตัวใหม่มาแทนตัวเดิมเรื่อยๆ เพื่อรักษาประสิทธิภาพการขุดเอาไว้ ทำให้แม้แต่ประเทศสแกนดิเนเวียก็ต้องเจอปัญหาที่บิตคอยน์ไม่ได้เป็นสาย ""เขียว"" อย่างที่อ้างไว้จากการที่ต้องการพลังงานและสร้างขยะมากจนอาจจะทำให้โลกร้อนในระดับน้ำแข็งขั้วโลกละลายหมดได้ การประท้วงจากชาวเอลซัลวาดอร์ ไม่กี่สัปดาห์หลังจากที่มีการออกกฎหมายเปิดทางให้บิตคอยน์ ก็เริ่มมีการประท้วงจากประชาชนที่ต่อต้านโครงการของรัฐบาลบูเคเลที่เรียกว่า ""บูเคลิสกา"" มีผู้ประท้วงชาวเอลซัลวาดอร์หลายพันคนเดินขบวนบนท้องถนนเพื่อแสดงความไม่พอใจ มีการตั้งข้อสังเกตว่า ""เผด็จการบูเคเล"" นั้นหน้าไม่อายเมื่อเปรียบเทียบกับนักทุนนิยมและนักการเมืองในประเทศอย่างสหรัฐฯ ในสหรัฐฯ ผู้มีอำนาจเหล่านี้มักจะแอบซ่อนการกระทำของตัวเองโดยการโกงระบบการเงินและชักใยตลาดให้ทำลายนักลงทุนรายย่อยและเอื้อต่อผลประโยชน์ของตัวเอง โดยมีการต่อรองผลประโยชน์และล็อบบีลับหลัง แต่ในกรณีของเอลซัลวาดอร์นี้มีการกระทำแบบบิดเบือนตลาดกันโจ่งแจ้ง มีกลุ่มคลั่งผู้นำที่ส่วนหนึ่งเป็นพวกเห่อบิตคอยน์ที่แห่ตามทวิตเตอร์ของบูเคเลแบบเดียวกับพวกเห่อบิตคอยน์ต่างประเทศที่แห่ตามอีลอน มักส์ คนกลุ่มนี้บอกขอบคุณบูเคเลที่บงการตลาดไปในทางที่เอื้อต่อประโยชน์ของพวกเขา สุดท้ายแล้วการใช้ทรัพยากรธรรมชาติในท้องถิ่นเพื่อเปิดทางให้บิตคอยน์นั้นหาได้มีประโยชน์กับชาวเอลซัลวาดอร์จำนวนมาก แต่ให้ประโยชน์ตกกับคนจำนวนน้อยไม่กี่หยิบมือที่เปิดระบบ ชิโววอลเลต ที่เป็นระบบวอลเลตบิตคอยน์ของรัฐบาลเอลซัลวาดอร์เท่านั้น และมีคนที่ได้รับการจ้างงานดูแลเรื่องการขุดบิตคอยน์อีกเพียงไม่กี่คน ที่แย่กว่านั้นคือเสี่ยงที่ระบบการลงทุนนี้จะล่ม ทำให้สูญเงินของประชาชนไปเปล่าๆ ก่อปัญหาสิ่งแวดล้อมให้กับคนรุ่นถัดไป รวมถึงกระทบทรัพยากรน้ำในดินที่มีปัญหาอยู่แล้ว ถ้าหากประเทศแถบอเมริกากลางประเทศอื่นๆ หันมาจับตลาดที่กำลังอยู่ในช่วงฟองสบู่เช่นนี้ก็เป็นไปได้ที่จะเกิดการเร่งสร้างโรงแปรรูปแหล่งพลังงานธรรมชาติต่างๆ อย่างล้มเกินจนทำให้อนาคตด้านพลังงานของอเมริกากลางน่าเป็นห่วง เรียบเรียงจาก: The Value of a Volcano, Jorge Cuellar, 01-11-2021 ข้อมูลเพิ่มเติมจาก: บล็อกเชน คืออะไรนะ!? มาทำความรู้จักพร้อมทั้งประโยชน์ง่ายๆ ภายใน 5 นาทีกัน!, Brand Inside, 13-08-2016 ข่าวการเมืองต่างประเทศสิ่งแวดล้อมไอซีทีข่าวต่างประเทศไอซีทีสิ่งแวดล้อมบิตคอยน์คริปโตเคอร์เรนซีการเงินเข้ารหัสนายิบ บูเคเลพลังงานความร้อนใต้พื้นพิภพภูเขาไฟเอลซัลวาดอร์การกีดกันทรัพยากรที่ดินทำกินไฟฟ้าโครงสร้างพื้นฐานพลังงานหมุนเวียนอเมริกากลางติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/LmbgcTJ66d0/95783,2021_11_03
100 องค์กรนอกภาครัฐส่งจดหมายเปิดผนึกจี้คุ้มครองสิทธิแรงงานข้ามชาติหลังเกิดเหตุที่ สน.ดินแดง,"Submitted on Wed, 2021-11-03 23:30องค์กรนอกจากครัฐ 100 แห่งร่วมกันลงชื่อส่งจดหมายเปิดผนึกถึงรัฐบาล และผู้แทนองค์การสหประชาชาติ เรียกร้องให้ปกป้องสิทธิแรงงานข้ามชาติ หลังเกิดเหตุตำรวจ สน.ดินแดง ควบคุมตัวแรงงานสัญชาติกัมพูชา 7 คนฐานไม่มีใบอนุญาต ขณะที่พวกเขาเดินทางมายื่นหนังสือทวงถามความคืบหน้าข้อเสนอแก้ไขปัญหาในกลุ่มแรงงานข้ามชาติระหว่างการระบาดโควิด-19 4 พ.ย. 2564 เมื่อวันที่ 1 พ.ย. ที่ผ่านมา องค์กรนอกภาครัฐ 100 องค์ร่วมกันลงนามในจดหมายเปิดผนึกส่งถึงนายกรัฐมนตรี รัฐมนตรีกระทรวงแรงงาน รัฐมนตรีกระทรวงมหาดไทย คณะกรรมการสิทธิมนุษยชนแห่งชาติ (กสม.) ผู้รายงานพิเศษแห่งสหประชาชาติว่าด้วยสิทธิมนุษยชนของผู้ย้ายถิ่นฐาน ผู้รายงานพิเศษแห่งสหประชาชาติด้านสถานการณ์นักปกป้องสิทธิมนุษยชน ประธานรัฐสภาไทย องค์การแรงงานระหว่างประเทศ (ILO) และสำนักงานข้าหลวงใหญ่ด้านสิทธิมนุษยชนแห่งสหประชาชาติ (OHCHR) เพื่อเรียกร้องให้รัฐบาลไทยปล่อยตัวแรงงานข้ามชาติสัญชาติกัมพูชา 7 คนที่ถูกจับที่ สน.ดินแดง เมื่อวันที่ 29 ต.ค. ที่ผ่านมา พร้อมชกเชยเยียวยา และคุ้มครองสิทธิแรงงานช้ามชาติ รวมถึงยุติการจับกุมแรงงานข้ามชาติด้วยเหตุผลว่าไม่มีเอกสารแสดงตน จนกว่าจะบวนการจัดทำเอกสารจะแล้วเสร็จ โดยเนื้อความในจดหมายระบุดังต่อไปนี้ เรียน นายกรัฐมนตรีประยุทธ์ จันทร์โอชา พวกเราซึ่งเป็นองค์กรที่มีรายชื่อด้านท้าย เขียนจดหมายเพื่อแสดงข้อกังวลและเรียกร้องให้มีการปฏิบัติในกรณีดังต่อไปนี้ เมื่อวันที่ 29 ตุลาคม 2564 แรงงานข้ามชาติจากกัมพูชาเจ็ดคน ถูกจับและควบคุมตัวที่กระทรวงแรงงานในประเทศไทย แม้ว่าพวกเขาจะเป็นส่วนหนึ่งของตัวแทนที่เดินทางเข้ายื่นหนังสือต่อรัฐมนตรีว่าการกระทรวงแรงงาน เพื่อเรียกร้องให้กระทรวงแรงงานปรับปรุงสิทธิสวัสดิการแก่แรงงานข้ามชาติในระหว่างทีมีการระบาดของโควิด-19 การจับกุมเกิดขึ้นแม้มีการให้อภัยโทษในเว็บไซต์ที่ของทางการไทยและกำหนดระยะเวลาการทำเอกสารตามกฎหมายของแรงงานข้ามชาติ และขณะที่พวกเขากำลังใช้สิทธิมนุษยชนในฐานะเป็นนักปกป้องสิทธิมนุษยชน หน้าที่หลักอย่างหนึ่งของกระทรวงแรงงานคือ “การรับเรื่องร้องทุกข์หรือคำขอที่ส่งมอบให้กับรัฐมนตรี” แต่รัฐมนตรีแรงงานกลับไม่ได้ทำหน้าที่ที่มีต่อแรงงานข้ามชาติเจ็ดคนนี้ ซึ่งได้ยื่นคำร้องอย่างเป็นทางการ เมื่อวันที่ 29 ต.ค. 2564 ประมาณ 9.00 น. ตัวแทนคณะทำงานติดตามสถานการณ์และให้ความช่วยเหลือแก่แรงงานในอุตสาหกรรมการก่อสร้าง ประกอบด้วยสหภาพคนทำงาน เครือข่ายแรงงานเพื่อสิทธิประชาชนและแรงงานข้ามชาติ ได้เดินทางเข้ายื่นหนังสือต่อรัฐมนตรีว่าการกระทรวงแรงงาน เพื่อเรียกร้องให้กระทรวงแรงงานปรับปรุงสิทธิสวัสดิการแก่แรงงานข้ามชาติในระหว่างทีมีการระบาดของโควิด-19 ข้อเรียกร้องของคณะทำงานติดตามสถานการณ์และให้ความช่วยเหลือแก่แรงงานในอุตสาหกรรมการก่อสร้าง ประกอบด้วยสหภาพคนทำงาน เครือข่ายแรงงานเพื่อสิทธิประชาชน เครือข่ายองค์กรด้านประชากรข้ามชาติ และแรงงานข้ามชาติ ตัวแทนลูกจ้างที่เป็นแรงงานข้ามชาติ คือ 1. แต่งตั้งคณะทำงานบริหารจัดการการทำงานของคนต่างด้าวสามสัญชาติ โดยต้องมีตัวแทนแรงงาน ภาคประชาสังคม และรัฐ 2. ประกาศลดค่าใช้จ่ายลงทั้งหมด โดยเฉพาะค่าธรรมเนียมการขอยู่ในราชอาณาจักร 3.กำหนดเงื่อนไขประกันสุขภาพของเอกชนสำหรับแรงงานสามสัญชาติ ที่ราคาและสิทธิประโยชน์ไม่ต่ำกว่าประกันสุขภาพหรือประกันสังคมของกระทรวงสาธารณะสุข และ 4. ยกเลิกระเบียบของสำนักงานประกันสังคมที่เป็นข้อจำกัดการเข้าไม่ถึงความคุ้มครองตาม พ.ร.บ. กองทุนเงินทดแทน ประมาณ 11.00 น. ระหว่างรอผลการเจรจาของตัวแทนแรงงานและเจ้าหน้าที่ แรงงานข้ามชาติเจ็ดคนที่รอบริเวณอาคารกระทรวงแรงงาน กลับถูกเจ้าหน้าที่ตำรวจในเครื่องแบบ เจ้าหน้าที่ตรวจคนเข้าเมือง (ตม.) และเจ้าหน้าที่ไม่ทราบฝ่ายสวมเสื้อกั๊กที่มีข้อความชื่อ ""รมต.สุชาติ ชมกลิ่น"" รัฐมนตรีกระทรวงแรงงาน เข้ามาตรวจสอบเอกสารประจำตัวของแรงงาน พร้อมทั้งถ่ายรูปเอกสารของแรงงานเก็บไว้ แรงงานข้ามชาติชาวกัมพูชา (ผู้หญิงสามคน และผู้ชายจำนวน 4 คน) ถูกจับและควบคุมตัวไปสถานีตำรวจนครบาลดินแดง โดยแรงงานหญิงข้ามชาติรายหนึ่งที่เป็นแม่เลี้ยงเดี่ยว เมื่อเช้า ""แม่"" บอกลูกว่าจะมาเจรจาเรื่องเอกสารทำงาน แต่เย็นวันนั้นมี ""ลูก"" อย่างน้อย 2 คนที่ยังไม่ทราบว่าวันนี้แม่ของตนจะอยู่ที่ไหน มีการแจ้งข้อกล่าวหาเข้าเมืองผิดตามกฎหมาย ตาม พระราชบัญญัติคนเข้าเมือง พ.ศ. 2522 การปฏิเสธไม่ให้เข้าถึงทนายความและการสอบสวนที่ต้องถูกตั้งคำถาม มีข้อกล่าวหาว่าแรงงานข้ามชาติทั้งเจ็ดคนถูกกดดันจึงลงลายมือชื่อรับสารภาพ แม้ในขณะนั้นจะยังไม่สามารถเข้าถึงทนายความและ/ตัวแทนด้านกฎหมาย และไม่มีล่ามที่แปลได้ครอบคลุมอยู่ด้วย พวกเขาสามารถเข้าถึงทนายความได้เมื่อประมาณบ่ายสาม เจ้าหน้าที่ตำรวจยังส่งแรงงานทั้งเจ็ดคนไปที่สำนักงานตรวจคนเข้าเมือง (ซอยสวนพลู) ซึ่งเป็นที่ควบคุมตัวพวกเขาจนถึงวันนี้ การจับกุมแรงงานข้ามชาติซึ่งเป็นนักปกป้องสิทธิมนุษยชน ซึ่งเดินทางไปกระทรวงเพื่อเป็นตัวแทนยื่นหนังสือ ถือเป็นการกระทำที่ผิดพลาดและละเมิดสิทธิมนุษยชนและสิทธิแรงงาน เมื่อรัฐมนตรีและกระทรวงไม่เคารพมติคณะรัฐมนตรีวันที่ 28 กันยายน 2564 เป็นเรื่องน่าตกใจที่เหตุการณ์นี้เกิดขึ้นภายหลังมติครม. วันที่ 28 กันยายน 2564และมีการประกาศ ซึ่งเป็นมติที่อนุญาตให้แรงงานข้ามชาติผิดกฎหมายจากกัมพูชา ลาว และเมียนมา สามารถอาศัยอยู่ต่อไปในประเทศไทย และให้นายจ้างมีเวลาที่จะทำเรื่องเพื่อขอใบอนุญาตทำงานอย่างถูกต้อง มติที่ชอบด้วยเหตุผลเช่นนี้ เป็นผลสืบเนื่องมาจากการระบาดใหญ่ของโรคโควิด-19 ซึ่งส่งผลกระทบต่อนายจ้าง คนงาน รวมทั้งการจัดการของรัฐ แม้จะมีมติของคณะรัฐมนตรีเช่นนี้ แต่กระทรวงมหาดไทย และ/หรือกระทรวงแรงงานยังไม่ปฏิบัติตามกลไกและขั้นตอนปฏิบัติที่จำเป็น เพื่อให้เกิดผลตามมติของรัฐบาลดังกล่าว มติของรัฐบาลมีผลต่อแรงงานข้ามชาติสองกลุ่ม รวมทั้ง (1) แรงงานต่างด้าวสามสัญชาติผิดกฎหมายที่ไม่ได้ขออนุญาตทำงานให้ถูกต้องตามกฎหมาย (2) แรงงานต่างด้าวสามสัญชาติที่ดำเนินการขออนุญาตทำงานตามมติ 29 ธ.ค. 63 แต่กระบวนการยังไม่แล้วเสร็จ โดยมติของรัฐบาลที่มีการประกาศมีผลให้ปฏิบัติต่อแรงงานทั้งสองกลุ่มดังนี้ กลุ่มแรงงานผิดกฎหมายที่ทำงานโดยไม่ได้รับอนุญาต สามารถอยู่ในราชอาณาจักรและให้ทำงานได้อย่างถูกต้องตามกฎหมาย และนายจ้างยื่นคำขออนุญาตทำงานแทนคนต่างด้าวภายใน 30 วัน นับแต่วันที่กระทรวงที่เกี่ยวข้อง ทั้งกระทรวงแรงงาน และ/หรือกระทรวงมหาดไทย ออกประกาศและเผยแพร่ในราชกิจจานุเบกษา และจะทำให้แรงงานข้ามชาติสามารถทำงานและอยู่ในราชอาณาจักรได้ถึง 28 กุมภาพันธ์ 2566 เกือบหนึ่งเดือนหลังรัฐบาลไทยมีมติดังกล่าว ยังไม่มีการออกประกาศจากกระทรวงที่เกี่ยวข้อง การเลื่อนการออกประกาศและการเพิกเฉยต่อหน้าที่ ส่งผลกระทบต่อหน่วยงานด้านสาธารณสุขในการดำเนินงานเพื่อป้องกันโรคโควิด-19 ได้สำเร็จ ความล่าช้าของรัฐมนตรีและกระทรวงที่เกี่ยวข้องเป็นเรื่องที่น่าเสียใจ เพราะทำให้เกิดปัญหาอย่างมาก ไม่เพียงกับแรงงานข้ามชาติ แต่ยังรวมถึงนายจ้างของพวกเขาด้วย โดยในเย็นของวันที่ 29 ตุลาคม 2564 รายงานจากเพจของครือข่ายแรงงานเพื่อสิทธิประชาชนระบุว่า จบขั้นตอนเจรจา เตรียมส่งตัวคนงานข้ามชาติทั้งเจ็ดคนไปกักกันอย่างน้อย 14 วัน หรือจนกว่าจะมีการออกประกาศของกระทรวงเพื่อบังคับใช้ตามมติ ครม. วันที่ 28 กันยายน 2564 ทั้งๆที่สถานกักตัวของไทยมีความเสี่ยงสูงต่อการติดโรคโควิด-19 พวกเราที่มีรายชื่อด้านท้ายจึง เรียกร้องให้ปล่อยตัวนักปกป้องสิทธิมนุษยชนข้ามชาติทั้งเจ็ดคนทันที เพราะเป็นการจับกุมที่ละเมิดสิทธิมนุษยชน เพราะเกิดขึ้นภายหลังการมติของรัฐบาลไทยที่ให้อภัยโทษคนงานเหล่านี้ระหว่างรอการทำเอกสารตามกฎหมาย เรียกร้องให้รัฐบาลไทยขอโทษโดยทันที และให้การเยียวยาและการชดเชยที่เป็นผลต่อแรงงานข้ามชาติทั้งเจ็ดคนที่เป็นเหยื่อการละเมิดสิทธิมนุษยชน เรียกร้องกระทรวงแรงงาน และ/หรือกระทรวงมหาดไทยให้เคารพมติครม. วันที่ 28 กันยายน 2564 ยุติการชะลอการดำเนินงาน และให้เดินหน้าตามกระบวนการออกเอกสารที่ถูกต้องให้กับแรงงานข้ามชาติ และดำเนินการตามขั้นตอนทางกฎหมาย ทางปกครอง และอื่น ๆ ที่จำเป็น เพื่อประกันให้มีการคุ้มครองสิทธิและเสรีภาพของแรงงานข้ามชาติ เรียกร้องให้มีข้อตกลงชั่วคราวยุติการจับกุมและควบคุมตัวแรงงานข้ามชาติ ด้วยเหตุว่าไม่มีเอกสาร จนกว่ากระบวนการจัดทำเอกสารจะแล้วเสร็จ เรียกร้องคณะกรรมการสิทธิมนุษยชนแห่งชาติ องค์การสหประชาชาติ และหน่วยงานอื่นๆ ที่รับผิดชอบ และเกี่ยวข้องกับการปกป้องสิทธิมนุษยชน ให้ดำเนินการเพื่อยุติการละเมิดสิทธิมนุษยชนเช่นนี้ รายชื่อองค์กรที่ลงนาม 1. Asian Muslim Action Network (AMAN) 2. Asian Resource Foundation (ARF) 3. Legal Support for Children and Women (LSCW), Cambodia 4. สมาคมคนรุ่นใหม่กับนวัตกรรมทางสังคม (SYSI) 5. เครือข่ายคนรุ่นใหม่เพื่อการเปลี่ยนแปลงสังคม Young Leadership for Social Change Network 6. เครือข่าย People Go Network 7. มูลนิธิเพื่อสุขภาพและการเรียนรู้ของแรงงานกลุ่มชาติพันธุ์ 8. สหพันธ์คนงานข้ามชาติ 9. กลุ่มคนงานหญิงเพื่อความยุติธรรม 10. สหภาพนักศึกษาและคนทำงานศาลายา 11. Clean Cloth Campaign(CCC ),South East Asia Coalition 12. Persatuan Sahabat Wanita Selangor, Malaysia 13. มูลนิธิศูนย์คุ้มครองสิทธิด้านเอดส์ 14. Workers Assistance Center, Inc. Philippine 15. MADPET-Malaysians Against Death Penalty and Torture, Malaysia 16. National Catholic Commissions on Migration NCCM, Thailand 17. The Building and Wood Workers International (BWI) Asia Pacific 18. Persatuan Komuniti Prihatin Selangor & Kuala Lumpur,Malaysia 19. มูลนิธิยุติธรรมเพื่อสันติภาพ 20. Safety and Rights Society (SRS), Bangladesh, 21. Women's Centre,Sri Lanka 22. Legal Action for Women, UK 23. Global Women’s Strike, UK 24. Center for Alliance of Labor and Human Rights (CENTRAL), Cambodia 25. We Women Lanka 26. Think Centre, Singapore 27. Equitable Cambodia, Cambodia 28. Mekong Migration Network ( MMN) 29. มูลนิธิการศึกษาเพื่อการพัฒนา (FED) 30. มูลนิธิเอ็มพาวเวอร์ 31. Focus on the Global South 32. สมาคมสิทธิและเสรีภาพเพื่อประชาชน 33. Social Action for Community and Development (SACD ),Cambodia 34. มูลนิธิมานุษยะ 35. Women of Color, USA 36. Global Women’s Strike USA 37. International Black Women for Wages for Housework 38. Labour Behind the Label, UK 39. Global Women Against Deportations, UK 40. Defenders in Dordrecht, Netherlands 41. Lawyers' Rights Watch Canada 42. Nijera Kori , Bangladesh 43. มูลนิธิศักยภาพชุมชน 44. โครงการขับเคลื่อนนโยบายสาธารณะด้านทรัพยากรแร่ (PPM) 45 : กลุ่มนิเวศวัฒนธรรมศึกษา 46. เครือข่ายประชาชนผู้เป็นเจ้าของแร่ 47. กลุ่มคนรักษ์บ้านเกิดบำเหน็จณรงค์ (คัดค้านเหมืองโปแตชและโรงไฟฟ้าถ่านหิน จ.ชัยภูมิ) 48. กลุ่มฅนรักษ์บ้านเกิด 6 หมู่บ้าน (คัดค้านเหมืองทองคำ ต.เขาหลวง อ.วังสะพุง จ.เลย) 49. กลุ่มรักษ์อำเภอวานรนิวาส (คัดค้านการขุดเจาะสำรวจแร่โปแตช อ.วานรนิวาส จ.สกลนคร) 50. กลุ่มรักษ์น้ำซับคำป่าหลาย (คัดค้านการขอประทานบัตรทำเหมืองหินทราย ต.คำป่าหลาย อ.เมือง จ.มุกดาหาร) 51. กลุ่มอนุรักษ์ป่าชุมชนเขาเหล่าใหญ่-ผาจันได (คัดค้านการทำเหมืองหิน ต.ดงมะไฟ อ.สุวรรณคูหา จ.หนองบัวลำภู) 52. กลุ่มรักษ์บ้านแหง (คัดค้านการขอประทานบัตรทำเหมืองถ่านหินลิกไนต์ ต.บ้านแหง อ.งาว จ.ลำปาง) 53. กลุ่มรักษ์ลำคอหงษ์ (คัดค้านการขอประทานบัตรทำเหมืองโปแตช อ.โนนสูง จ.นครราชสีมา) 54. กลุ่มคนเหล่าไฮงามไม่เอาเหมืองแร่ (คัดค้านการขอประทานบัตรทำเหมืองทรายแก้ว ต.เหล่าไฮงาม อ.กุฉินารายณ์ จ.กาฬสินธุ์) 55. Center for Orang Asli Concerns, Malaysia 56. National Union of Transport Equipment & Allied Industries Workers. Malaysia 57. Korea Center for United Nations Human Rights Policy (KOCUN), Korea 58. โครงการอินเทอร์เน็ตเพื่อกฎหมายประชาชน (ไอลอว์) 59. สหพันธ์เกษตรภาคใต้ (สกต.) 60. มูลนิธิรักษ์ไทย 61. Protection International 62. Independent Trade Union Federation (INTUFE) 63. Worker's Information Center (WIC), Cambodia 64. Social Action for Community and Development (SACD) 65. Youth Resource Development Program (YRDP) 66. Cambodia Human Rights and Development Association (ADHOC) 67. Global Women’s Strike Ireland 68. Asian Forum for Human Rights and Development (FORUM-ASIA) 69. RESISTERS DIALOGUE 70. มูลนิธิเพื่อสิทธิมนุษยชนและการพัฒนา (HRDF) 71. กลุ่มสื่อเพื่อการขอสัญชาติ 72. กลุ่มเผยแพร่กฎหมายสิทธิมนุษยชนเพื่อสังคม (ดาวดิน) 73. ศูนย์กฎหมายสิทธิมนุษยชนเพื่อสังคม 74. ขบวนการอีสานใหม่ 75. กลุ่มบ้านพัก 76. พรรคปฎิวัติ มมส 77. กลุ่มมูฟไฮ 78. ขบวนการสุรินทร์ใหม่ 79. อุดรพอกันที 80. กลุ่มกอผือรื้อ เผด็จการ 81. คณะราษฎรบึงกาฬ 82. โคราชมูฟเมนต์ 83. กลุ่มขอนแก่นพอกันที 84. ภาคีนักเรียน 85. The International Service for Human Rights (ISHR ) 86. Awaj Foundation, Bangladesh 87. ศูนย์สตรีศึกษา มหาวิทยาลัยเชียงใหม่ 88. Foundation for Women, Law and Rural Development (FORWARD) 89. Green Advocates International ,Liberia 90. Payday men's network,UK 91. PINAY Quebec,Canada 92. ขบวนการเคลื่อนไหวผู้หญิงสิทธิมนุษยชนในประเทศไทย 93. มูลนิธิศูนย์ข้อมูลชุมชน (CRC) 94. เครือข่ายปฏิรูปที่ดินภาคอีสาน 95. กลุ่มด้วยใจรัก 96. กลุ่มคนงาน Try Arm 97. มูลนิธินิติธรรมสิ่งแวดล้อม (EnLAW) 98. ศูนย์ทนายความเพื่อสิทธิมนุษยชน (TLHR) 99. เครือข่ายแรงงานเพื่อสิทธิประชาชน 100. Aliran, Malaysia ข่าวแรงงานสิทธิมนุษยชนคุณภาพชีวิตข่าวแรงงานคุณภาพชีวิตสิทธิมนุษยชนแรงงานข้ามชาติกัมพูชาสน.ดินแดงเครือข่ายแรงงานเพื่อสิทธิประชาชนกระทรวงแรงงานติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/C0IZhsg_2QQ/95784,2021_11_03
