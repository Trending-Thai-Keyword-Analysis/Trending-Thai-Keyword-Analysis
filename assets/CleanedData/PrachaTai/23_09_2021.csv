title,summary,link,published
'ก้าวไกล' จี้ สน.ดินแดง ตอบคำถาม ทำไมดับไฟตอนเกิดเหตุยิงผู้ชุมนุม,"Submitted on Thu, 2021-09-23 18:25ภาพปก : ณัฐชา บุญไชยอินสวัสดิ์ ส.ส.พรรคก้าวไกล
กมธ.พัฒนาการเมือง ยื่นหลักฐาน ทวงถามความคืบหน้า กรณี 2 เยาวชนถูกยิงหน้า สน.ดินแดง ณัฐชาจี้ถามตำรวจ เหตุใดไฟดับที่ สน.วันเกิดเหตุ ซัดแรง ตำรวจทำอะไรอยู่ กว่า 1 เดือน คดีไม่คืบหน้า ขณะที่แม่เด็ก เผย น้องยังไม่ได้สติ พร้อมทวงถามความเป็นธรรมอย่างเร่งด่วน

ณัฐชา บุญไชยอินสวัสดิ์ ส.ส.พรรคก้าวไกล
 
23 ก.พ. 64 ผู้สื่อข่าวได้รับรายงานวันนี้ (23 ก.ย.) เมื่อเวลา 18.00 น. จากทีมสื่อพรรคก้าวไกล โดยระบุว่า เมื่อเวลา 13.00 น. ณัฐชา บุญไชยอินสวัสดิ์ ประธานคณะกรรมาธิการ (กมธ.) การเมือง การสื่อสารมวลชน เเละการมีส่วนร่วมของประชาชน สภาผู้แทนราษฎร (ส.ส.) พร้อมด้วย กันตภณ ดวงอัมพร ว่าที่ผู้สมัคร ส.ก.เขตดินแดง พรรคก้าวไกล พร้อมด้วยผู้ปกครองของเยาวชนที่ถูกยิงเมื่อวันที่ 16 สิงหาคม 2564 บริเวณ สน.ดินแดงทั้ง 2 คน และทีมทนายความจากภาคีนักกฎหมายสิทธิมนุษยชน นำคลิปและรายงานของ กมธ.พัฒนาการเมืองฯ ที่รวบรวมหลักฐานภาพจากกล้องวงจรปิดในบริเวณที่เกิดเหตุกว่า 54 ตัว ไปยื่นให้เจ้าหน้าที่ตำรวจ สน.ดินแดง เพื่อทวงถามความคืบหน้าต่อกรณีที่เกิดขึ้น พร้อมยื่นหลักฐานเป็นเอกสารรายงานของคณะกรรมาธิการ 21 หน้า รวมถึงคลิปวีดีโอ ที่ได้จากกล้องวงจรปิดของกรุงเทพมหานคร 54 ตัว จำนวน 13 คลิป
ณัฐชา กล่าวว่า ในวันนี้ตนได้เดินทางมายัง สน.ดินแดง เพื่อทวงถามความคืบหน้าต่อกรณีที่เกิดขึ้น หลังไม่มีความหน้าใดๆ จากเจ้าหน้าที่ตำรวจมากว่า 1 เดือน โดยทางครอบครัวผู้ปกครองของเยาวชนผู้ได้รับบาดเจ็บสาหัสทั้ง 2 คน มีความกังวลเพราะตลอดระยะเวลาที่ผ่านไป ยังไม่มีความคืบหน้าใดๆ ในการติดตามหาตัวผู้ก่อเหตุ โดยในวันนี้ตนต้องการพบผู้กำกับสถานีตำรวจนครบาลดินแดง เนื่องจากเป็นผู้รับผิดชอบพื้นที่เกิดเหตุโดยตรง แต่ได้ทราบจาก พ.ต.ท.โสภณ เเย้มชมชื่น รองผู้กำกับ (รอง ผกก.) สน.ดินเเดง ว่า ผู้กำกับติดภารกิจ
ณัฐชา ยืนยันว่า หลังจากนี้จะให้ทางผู้ปกครองของผู้เสียหายทั้ง 2 ราย แลกเบอร์โทรศัพท์กับทางเจ้าหน้าที่ตำรวจ เพื่อติดตามเเละทวงถามความคืบหน้าต่อกรณีที่เกิดขึ้น โดยเบื้องต้นทางเจ้าหน้าที่ตำรวจเเจ้งว่า สน.ดินแดง มีคดีเข้ามาหลายร้อยคดี โดยเจ้าหน้าที่ตำรวจที่มีอยู่ต้องทำงานหนัก เเละไม่เพียงพอต่อการรับงานปริมาณมากกับคนที่มีจำนวนจำกัด โดยตนได้รับอนุญาตให้เข้าไปตรวจสอบการทำงาน โดยทางรองผกก.ระบุว่า มีการขอกำลังเจ้าหน้าที่ตำรวจมาจากทุกสน.เพื่อให้มาช่วยสืบหาข้อเท็จจริงกว่าร้อยคดี ดังนั้น คดีของน้องทั้ง 2 คน คือ 1 ใน กว่าร้อยคดี ที่เจ้าหน้าที่กำลังเร่งสอบสวน ยังคงต้องรอคอยต่อไป
""ถามว่าวันนี้คืบหน้าอะไรบ้าง ผมแทบพูดได้ว่าไม่คืบหน้าเลย แต่ในวันนี้เราได้เอาข้อมูลจากคณะทำงานมายื่นต่อเจ้าหน้าที่ตำรวจในฐานะผู้รวบรวมพยานหลักฐาน อย่างน้อยๆ หากท่านได้ดูข้อมูลของเราเเล้ว อาจจะเป็นประโยชน์บ้าง ในการที่จะพิจารณาคดีต่อไป และกรณีไฟดับในห้วงเวลาที่มีเสียงปืน และไฟติดในห้วงเวลาหลังจากนั้น ผมสงสัยว่าเป็นเหตุการณ์ที่ส่อความผิดปกติหรือไม่ สอบถามยังรอง ผกก. ก็ได้รับคำตอบว่า ไม่ทราบเลยว่ามีเหตุการณ์นี้เกิดขึ้น ซึ่งผมก็ยังสงสัยกับคำตอบ เเต่เบื้องต้นได้ฝากให้ติดตามเรื่องนี้ด้วย และย้ำกับตำรวจว่าในสำนวนต้องมีเรื่องนี้ด้วย กรณีไฟดับตอนที่มีเสียงปืนและไฟติดเมื่อสถานการณ์คลี่คลาย เรื่องนี้เป็นเรื่องที่เราไม่สามารถเข้าไปตรวจสอบได้ เนื่องจากไม่ใช่อำนาจหน้าที่ของคณะกรรมาธิการ แต่อย่างน้อยเราได้เอาข้อมูลหลักฐานจากคณะทำงานมาส่งมอบให้ ที่เหลือเป็นหน้าที่ของผู้พิทักษ์สันติราษฎร์ที่จะสืบหาข้อเท็จจริงต่อไป"" ณัฐชา กล่าว
ณัฐชา กล่าวเพิ่มเติมว่า จากข้อมูลเอกสาร 21 หน้า คลิปวิดีโอ 13 คลิป ทั้งหมดชี้ชัดเจน ว่ากลุ่มบุคคลที่ก่อเหตุมีความอุกอาจอย่างมาก ใช้อาวุธปืนบนถนนหลวงโดยไม่เกรงกลัวผู้ที่สัญจรไปมา ใช้รถใช้ถนน หรือแม้กระทั้งชาวบ้านบริเวณโดยรอบ และเมื่อยิงแล้วยังยืนอยู่หน้าสน. ไม่เกรงกลัวว่าจะถูกจับกุม ตรงนี้เป็นสัญญาณว่า กลุ่มชายฉกรรจ์กลุ่มนั้นอาจมีความสัมพันธ์กับตำรวจหรือไม่ สน.ดินแดง ควรเร่งสืบหาข้อเท็จจริง เพื่อพิสูจน์ความบริสุทธิ์ใจและพิสูจน์ความเชื่อมั่นของกระบวนการยุติธรรม และตนขอสื่อสารไปยังประชาชน หากมีเบาะเเสคลิปจากกล้องวีดีโอหน้ารถ ให้ส่งมายังทุกช่องทาง เพราะกล้องหน้ารถ จะเป็นสิ่งที่พิสูจน์ว่าหน้าตาของผู้ก่อเหตุคือใคร
ขณะที่ พ.ต.ท.โสภณ เเย้มชมชื่น รอง ผกก. สน.ดินเเดง ในฐานะหัวหน้าคณะทำงานชุดสอบสวน กล่าวว่า ตนมีหน้าที่ในการรวบรวมพยานหลักฐานจากชุดสืบสวน จึงไม่สามารถระบุเวลาได้ว่าคดีจะดำเนินการเเล้วเสร็จเมื่อไหร่ เพื่อไม่ให้เสียรูปคดี พร้อมจะติดตามดำเนินคดีนี้ต่อไป ขอให้ผู้ปกครองมั่นใจว่าตำรวจจะนำบุคคลที่กระทำมารับโทษให้ได้
ขณะที่แม่ของเยาวชนอายุ 16 ปี ผู้ที่ได้รับบาดเจ็บ กล่าวว่า น้องยังไม่รู้สึกตัว ตนขอฝากคดีดังกล่าวให้คืบหน้าเร็วกว่านี้ ซึ่งจากการสอบถามเจ้าหน้าที่ตำรวจตนไม่ได้รับข้อมูลเเละความคืบหน้าใดๆ โดยตนหวังว่าหลักฐานของคณะทำงานที่นำมายื่นต่อเจ้าหน้าที่ในวันนี้จะเป็นหลักฐานเอาผิดคนกระทำผิดได้ และตนขอความเป็นธรรมจากเจ้าหน้าที่ตำรวจต่อกรณีที่เกิดขึ้นอย่างเร่งด่วน
ด้านตัวแทนทนายความ จากภาคีนักกฎหมายสิทธิมนุษยชน กล่าวว่า เอกสารเเละรายงานของคณะกรรมาธิการการพัฒนาการเมืองในวันนี้ ประกอบด้วย คลิปจากกล้องวงจรปิด 54 ตัว ในวันที่เกิดเหตุทั้งหมด 13 คลิป โดยทางทนายเห็นว่าหลักฐานดังกล่าวเป็นหลักฐานที่เสนอในชั้นกรรมาธิการเเล้ว ซึ่งถือว่ามีการกลั่นกรองในเบื้องต้น เพียงพอที่ทาง สน.ดินเเดง ในฐานะเจ้าของพื้นที่ที่ทำสำนวนดังกล่าว จะสามารถหยิบไปพิจารณาเพื่อสืบหาผู้กระทำความผิดต่อไป ทางทนายเชื่อว่า เอกสารทั้งหมด รวมถึงคลิปต่างๆ จะช่วยให้ค้นหาตัวผู้กระทำความผิดได้ เพราะหลักฐานค่อนข้างชัด และสามารถนำไปสู่การสืบหาผู้กระทำความผิด
ข่าวการเมืองสิทธิมนุษยชนณัฐชา บุญไชยอินสวัสดิ์พรรคก้าวไกลสน.ดินแดงแยกดินแดงชุมนุมแยกดินแดงภาคีนักกฎหมายสิทธิมนุษยชนมเยาวชนถูกยิงหน้า สน.ดินแดง#ม็อบ16สิงหาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/HOz0p3CgZgw/95132,23_09_2021
ศาลให้ประกันสองนักกิจกรรม ‘มายด์’ ภัสราวลี และธนพร ปมปราศรัยคาร์ม็อบ1สิงหา จ.สระบุรี,"Submitted on Thu, 2021-09-23 17:32ภาพปก : ธนพร วิจันทร์ (ซ้าย) - ภัสราวลี ธนกิจวิบูลย์ผล (ขวา)
อัยการศาลแขวงสระบุรี มีคำสั่งฟ้องสองนักกิจกรรม ‘มายด์’ ภัสราวลี และ ธนพร วิจันทร์ หลังถูกดำเนินคดี พ.ร.ก.ฉุกเฉิน พ.ร.บ.โรคติดต่อ และ พ.ร.บ.ควบคุมการโฆษณาฯ จากกรณีปราศรัยคาร์ม็อบ1สิงหา จ.สระบุรี ก่อนที่ต่อมา ศาลจะอนุญาตปล่อยตัวชั่วคราว

ธนพร วิจันทร์ (ซ้าย) - ภัสราวลี ธนกิจวิบูลย์ผล (ขวา)
 
23 ก.ย. 64 ศูนย์ทนายความเพื่อสิทธิมนุษยชน รายงานผ่านทวิตเตอร์ @TLHR2014 วันนี้ (23 ก.ย.) เวลา 16.08 น. อัยการศาลแขวงสระบุรีมีคำสั่งฟ้อง ธนพร วิจันทร์ อายุ 50 ปี นักกิจกรรมด้านสิทธิแรงงาน และ ภัสราวลี ธนกิจวิบูลย์ผล หรือ “มายด์” อายุ 25 ปี นักกิจกรรมกลุ่มราษฎร หลังทั้งสองคนถูกดำเนินคดีข้อหาละเมิด พ.ร.ก.ฉุกเฉิน พ.ร.บ.โรคติดต่อ และ พ.ร.บ.ควบคุมการโฆษณาโดยใช้เครื่องขยายเสียงฯ จากกรณีร่วม #ม็อบ1สิงหา คาร์ม็อบสระบุรี นัดรวมตัวโดย ราษฎรสระบุรี เรียกร้องและต่อต้านการบริหารงานของรัฐบาลนำโดยประยุทธ์ จันทร์โอชา รวมทั้งการจัดสรรวัคซีนป้องกันไวรัสโควิด-19 ต่อมา ศาลอนุญาตปล่อยตัวชั่วคราว โดยให้สาบานตนต่อหน้าศาลว่าจะมาตามนัดหรือหมายเรียก 
ทั้งนี้ ศาลแขวงสระบุรีนัดพร้อมสอบคำให้การ ตรวจพยานหลักฐาน กำหนดนัดสืบพยาน วันที่ 22 พ.ย. 64 เวลา 9.00 น
ทั้งนี้ คาร์ม็อบ จ.สระบุรี นัดรวมตัวโดย กลุ่มเฟซบุ๊กสาธารณะ ‘สระบุรี ไม่เอาเผด็จการ’ เมื่อวันที่ 1 ส.ค. 64 เพื่อแสดงความไม่พอใจต่อการบริหารงานของรัฐบาลในช่วงโควิด-19 และการจัดสรรวัคซีนโควิด-19 
ลักษณะของการทำกิจกรรม ผู้ชุมนุมจะใช้ยานพาหนะเป็นรถยนต์ และรถจักรยานยนต์ เคลื่อนขบวนไปเส้นทางต่าง ๆ โดยเริ่มที่ใต้สะพานข้ามแยกองค์การบริหารส่วนจังหวัดสระบุรีซึ่งเป็นจุดนัดรวมตัว ไปยังจวนผู้ว่าราชการ จ.สระบุรี ขณะที่ในวันดังกล่าวมีผู้เข้าร่วมกิจกรรมราว 150 คน
ธนพรซึ่งเป็นแกนนํากลุ่มผู้ใช้แรงงานจังหวัดสระบุรี และเป็นผู้ถูกกล่าวหา ทําหน้าที่เป็นผู้ปราศรัยบนรถกระบะติดตั้งเครื่องเสียง พูดปราศรัยแสดงความคิดเห็นตามเส้นทางมาโดยตลอดแต่เพียงผู้เดียว ซึ่งมีเนื้อหาสาระพูดในเชิงขับไล่พลเอกประยุทธ์ จันทร์โอชา ให้พ้นจากตําแหน่งนายกรัฐมนตรี และการบริหารงานที่ผิดพลาดล้มเหลวของรัฐบาลในเรื่องนโยบายของจัดหาวัคซีนที่มีคุณภาพต่ำมาให้กับประชาชน และการแพร่ระบาดของโควิด-19 
ต่อมา เวลาประมาณ 17.10 น. ‘มายด์’ ภัสราวลี เดินทางมาถึงที่ชุมนุมบริเวณหน้าจวนผู้ว่าราชการจังหวัดสระบุรี และขึ้นปราศรัยโจมตีการบริหารงานของผู้ว่าราชการจังหวัดสระบุรี บริหารจัดการปัญหาเรื่องการแพร่ระบาดของโควิด-19 ในพื้นที่จังหวัดสระบุรี และการบริหารจัดการของนายกรัฐมนตรี และคณะรัฐบาลในปัญหาเรื่องการแพร่ระบาดของโควิด-19 และเรื่องการบริหารจัดหาวัคซีน ก่อนได้ประกาศยุติการชุมนุมเมื่อเวลาประมาณ 18.20 น. และหลังกิจกรรม พ.ต.ต.ยศธเดช สุขเทียบ แจ้งความกล่าวหาทั้งสองคน
เมื่อวันที่ 26 ส.ค. 64 ที่ สภ.เมืองสระบุรี ธนพร และมายด์ ภัสราวลี เดินทางมารับทราบข้อกล่าวหา พ.ร.ก.ฉุกเฉิน พ.ร.บ.โรคติดต่อ และ พ.ร.บ.ควบคุมการโฆษณาโดยใช้เครื่องขยายเสียงฯ โดยธนพร และ ‘มายด์’ ภัสราวลี ให้การปฏิเสธตลอดข้อกล่าวหา และจะให้การเพิ่มเติมเป็นหนังสือภายใน 14 ก.ย. 64 ขณะที่พนักงานสอบสวนนัดส่งตัวอัยการในวันที่ 15 ก.ย. 64 
เมื่อวันที่ 23 ก.ย. 64 อัยการศาลแขวงสระบุรีมีคำสั่งฟ้องทั้งสองคน และศาลมีคำสั่งปล่อยตัวชั่วคราวในเวลาต่อมา
ข่าวการเมืองสิทธิมนุษยชนธนพร วิจันทร์มายด์ ภัสราวลีคาร์ม็อบ1สิงหาสระบุรีสิทธิเสรีภาพการแสดงออกติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/K7vKUIxuRZ4/95131,23_09_2021
ครอบครัวเด็ก 2 คนส่งหลักฐานเหตุลูกตัวเองโดนยิงให้ตำรวจดินแดงหวังติดตามคนร้ายให้ได้,"Submitted on Thu, 2021-09-23 17:24ครอบครัวเด็ก 2 คนที่ถูกยิงด้วยกระสุนจริงใกล้ สน.ดินแดงระหว่างการชุมนุมคืนวันที่ 16 ส.ค.64 มอบหลักฐานภาพกล้องวรจรปิดให้ตำรวจหวังติดตามคนร้ายให้ได้ กมธ.การเมืองขอความร่วมมือที่ผ่านในเหตุการณ์ส่งหลักฐานเพิ่ม เร่งตำรวจทำงานเพื่อพิสูจน์ความน่าเชื่อถือของกระบวนการยุติธรรม
23 ก.ย. 64 ผู้สื่อข่าวรายงานวันนี้ (23 ก.ย.) ที่ สน.ดินแดง ครอบครัวของเยาวชน 2 คนที่ถูกยิงในการชุมนุมเมื่อคืนวันที่ 16 ส.ค. 64 ใกล้ สน.ดินแดง เดินทางเข้ายื่นเอกสารหลักฐานพร้อมวิดีโอ 13 ชิ้น โดยมีทนายความจากภาคีนักกฎหมายสิทธิมนุษยชนและณัฐชา บุญไชยอินสวัสดิ์ ส.ส.พรรคก้าวไกล เดินทางมาด้วย

พ.ต.ท. โสภณ แย้มชมชื่น (ซ้ายสุด) ณัฐชา บุญไชยอินสวัสดิ์ (คนที่ 2 จากซ้าย) นิภาพร สมน้อย มารดาของเยาวชนที่ถูกยิงหน้า สน.ดินแดง
หลังจากเหตุการณ์ที่เด็กชาย 2 คน ได้แก่ ธนพล (สงวนนามสกุล) อายุ 14 ปี และ วาฤทธิ์ (สงวนนามนามสกุล) อายุ 15 ปี ถูกกลุ่มชายฉกรรจ์ทำร้ายและยิงด้วยอาวุธปืนผ่านมาแล้วกว่า 1 เดือน โดยที่ครอบครัวของทั้งคู่ยังคงไม่ได้รับทราบความคืบหน้าในการติดตามหาตัวคนยิงจากทางตำรวจ จนกระทั่งคณะทำงานสืบหาข้อเท็จจริงของคณะกรรมาธิการการพัฒนาการเมือง การสื่อสารมวลชน และการมีส่วนร่วมของประชาชน สภาผู้แทนราษฎร นำภาพวิดีโอกล้องวงจรปิดของบริเวณที่เกิดเหตุมาเปิดเผยเมื่อวันศุกร์ที่ 17 ก.ย. 64 ทำให้เห็นทั้งเหตุการณ์ที่เกิดขึ้น และเส้นทางที่ใช้ก่อเหตุของกลุ่มชายฉกรรจ์ที่ทำร้ายเด็กทั้ง 2 คน
ตัวแทนทนายความของทั้งสองครอบครัวระบุว่า เอกสารหลักฐานและวิดีโอที่นำมามอบให้กับพนักงานสอบสวนเจ้าของคดีวันนี้เป็นหลักฐานที่ทางคณะทำงานแสวงหาข้อเท็จจริงได้คัดกรองมาแล้ว จึงเชื่อว่าเพียงต่อการที่พนักงานสอบสวนของ สน.ดินแดง ซึ่งเป็นเจ้าของคดี จะนำไปพิจารณาใส่เข้าไปในสำนวนคดี และเพื่อติดตามหาตัวผู้กระทำความผิด และเชื่อว่าจะช่วยให้ค้นหาตัวผู้กระทำความผิดได้ เพราะหลักฐานค่อนข้างชัด
จากนั้น ทั้งครอบครัวของเด็กทั้ง 2 คน ทนายความ และสมาชิกสภาผู้แทนราษฎรพรรคก้าวไกล ขอเข้าพบผู้กำกับ สน.ดินแดง แต่พ.ต.ท.โสภณ แย้มชมชื่น รอง ผกก.(สอบสวน) สน.ดินแดง แจ้งว่า ผู้กำกับติดประชุมที่กองบัญชาการตำรวจนครบาล และตนจะเป็นคนรับเรื่องแทน พ.ต.ท.ได้ตอบคำถามของครอบครัว และณัฐชา ถึงความคืบหน้าว่า ตนยังไม่ได้รับทราบข้อมูลจากฝ่ายสืบสวน แต่ได้ให้กองพิสูจน์หลักฐานมาตรวจสถานที่เกิดเหตุแล้ว และได้รับผลการตรวจพิสูจน์จากแพทย์มาแล้ว
รอง ผกก.ฝ่ายสอบสวนกล่าวอีกว่า การสืบสวนไม่ได้ทำได้ง่ายและข้อมูลความคืบหน้าก็อยู่ที่ฝ่ายสืบสวน ซึ่งแจ้งมาว่าในวันนั้นมีคนที่ถูกยิงทั้งหมด 3 คน ซึ่งฝ่ายสืบสวนจะรายงานเป็นระยะมาให้พนักงานสอบสวนรวบรวมทำสำนวนก็ต้องรอ ตอนนี้งานก็เยอะก็ต้องเข้าใจกันตอนนี้คดีในมือก็มีถึง 100 คดีในเดือนเดียว แต่ไม่ทิ้งแน่นอน เพราะผู้บังคับบัญชาให้ความสนใจกัน
ณัฐชา ที่วันนี้นำเอกสารหลักฐานมามอบให้ถึงมือแล้ว จะรอดูว่ามีการดำเนินการต่อไปอย่างไร เพราะเหตุการณ์เกิดขึ้นมากว่า 1 เดือนแล้ว ทางครอบครัวก็กังวล และวาฤทธิ์ก็ยังไม่ได้สติยังอยู่ในโรงพยาบาล ที่มาวันนี้ก็เห็นว่าทางเจ้าหน้าที่ไม่ได้มีความคืบหน้าเลย
หลังจากณัฐชา กล่าวกับ พ.ต.ท.โสภณ มีการโต้เถียงกันเล็กน้อย โดยทาง พ.ต.ท.โสภณ กล่าวว่าก็มีความคืบหน้าแล้ว คือทางตำรวจก็มีการสืบสวนอยู่ และได้เอกสารจากแพทย์แล้ว ซึ่งณัฐชา กล่าวว่าเพียงแค่ขอใบแพทย์ไม่น่าจะต้องใช้เวลาถึง 1 เดือน ส่วนครอบครัวของเด็กทั้ง 2 คน บอกว่าทางตำรวจยังไม่เคยติดต่อเพื่อแจ้งความคืบหน้าเลย ซึ่งทาง พ.ต.ท.โสภณ ตอบกับทั้งสองครอบครัวว่า ทางตำรวจจะไม่ทิ้งคดีนี้แน่นอน
พ.ต.ท.โสภณ ตอบคำถามนักข่าวว่า ทางตำรวจยังไม่เคยมีหลักฐานภาพกล้องวงจรปิดมาถึงมือตำรวจเลย และตอนนี้ที่ตำรวจมีคือได้ให้กองพิสูจน์หลักฐานมาตรวจพิสูจน์ที่เกิดเหตุหาแนวการยิง และก็ผลการรักษาจากแพทย์ แต่ทางตำรวจยังไม่ได้ทำการสอบปากคำแพทย์ เนื่องจากรอให้คนเจ็บรักษาตัวก่อน ยังเป็นรายงานรวมๆ ที่ยังไม่สามารถหาตัวผู้ต้องหาได้ ซึ่งก็อยู่ที่ฝ่ายสืบสวนที่จะหาตัวคนร้าย
นิภาพร สมน้อย มารดาของวาฤทธิ์ ถามรอง ผกก.สอบสวนว่า ช่วงที่เกิดเหตุไม่มีประชาชนอยู่ในบริเวณสน.ดินแดงช่วงที่ลูกชายถูกยิงหรืออย่างไร และทางผู้กำกับได้เห็นคลิปเหตุการณ์หรือไม่ พ.ต.ท.โสภณเพียงแต่ถามว่าหมายถึงคลิปไหนมีหลายคลิป และรับปากว่าจะดำเนินการให้ได้รับความเป็นธรรม
ณัฐชา ยังได้สอบถาม พ.ต.ท.โสภณ เกี่ยวกับเหตุการณ์ที่ สน.ดินแดงไฟดับในคืนเกิดเหตุด้วย แต่ทางรอง ผกก.สอบสวนตอบเพียงว่า ตนไม่ได้อยู่ในเหตุการณ์ และตำรวจที่อยู่ที่ สน.ในวันเกิดเหตุก็ไม่ได้แจ้งเรื่องให้ทราบ
นิภาพร กล่าวหลังยืนหลักฐานแล้วว่ายังไม่ได้รับคำชี้แจงถึงความคืบหน้าคดีจากทางตำรวจ จนมาได้ข้อมูลจากทางคณะทำงานของ กมธ.พัฒนาการเมืองฯ มายื่นให้กับตำรวจ เพื่อเป็นข้อมูลในการติดตามคนร้าย
ณัฐชา ตอบคำถามนักข่าวเรื่องที่ สน.ดินแดงมีไฟดับในช่วงที่มีเสียงปืนว่า ตนก็ได้ขอให้ทาง พ.ต.ท.โสภณ ติดตามเรื่องนี้ด้วย เพราะเป็นเรื่องสำคัญ และทางคณะทำงานไม่สามารถเข้าไปสืบหาข้อเท็จจริงได้ เนื่องจากอำนาจหน้าที่ของ กมธ.ไม่สามารถทำได้ แต่อย่างน้อยได้เอาข้อมูลที่สืบค้นมามอบให้กับตำรวจ ซึ่งข้อมูลที่สืบค้นมาได้ทำให้เห็นว่า คนร้ายมีความอุกอาจอย่างมากที่เดินอยู่บนถนนโดยไม่เกรงกลัวโดนผู้สัญจรไปมาหรือประชาชนที่อาศัยในบริเวณนั้น
""เขาสามารถใช้อาวุธ (ปืน) ยิงเข้าไปในกลุ่มของน้องๆ ที่นั่งอยู่บริเวณนั้นได้โดยไม่เกรงกลัวกฎหมาย ตรงนี้เป็นสัญญาณทำให้เห็นว่ากลุ่มชายฉกรรจ์กลุ่มนั้นคือใคร แล้วสามารถกระทำการใกล้กับ สน.ดินแดงขนาดนี้ สน.ควรจะเร่งสืบหาข้อเท็จจริงเพื่อพิสูจน์ความบริสุทธิ์ใจ และพิสูจน์ความเชื่อมั่นของกระบวนการยุติธรรม” ส.ส.ก้าวไกลแสดงความเห็น
ณัฐชา กล่าวก่อนจบการให้สัมภาษณ์ว่า หลังการแถลงข่าวเปิดเผยข้อมูลเมื่อวันศุกร์ที่ผ่านมา (17 ก.ย.) ยังไม่มีพยานหรือผู้ที่มีภาพกล้องหน้ารถที่อยู่ในเหตุการณ์มาให้ข้อมูลเพิ่มเติม ซึ่งทางคณะทำงานก็ต้องการภาพหลักฐานจากผู้ที่สัญจรผ่านไปมาขณะเกิดเหตุการณ์เพิ่มเติมอย่างมาก เขาจึงขอความร่วมมือจากผู้ที่สัญจรไปมาว่าสามารถส่งหลักฐานเข้ามาได้ทุกช่องทาง ไม่ว่าจะมอบให้กับคณะทำงาน หรือตำรวจตามความสมัครใจ

กมธ.การเมืองฯ เปิดหลักฐานคดีเด็ก 2 คนถูกยิงม็อบดินแดง ชี้หลังเกิดเหตุพบกลุ่มชายฉกรรจ์คล้ายผู้ก่อเหตุใน สน.ดินแดง

ก่อนหน้านี้ เมื่อวันที่ 17 ก.ย. 64 คณะทำงานแสวงหาข้อเท็จจริง ของคณะกรรมาธิการการพัฒนาการเมือง การสื่อสารมวลชน และการมีส่วนร่วมของประชาชน เปิดรายงานของเหตุยิงผู้ชุมนุมหน้า สน.ดินแดง จนทำให้มีเยาวชน 2 คนได้รับบาดเจ็บ ซึ่งการเปิดเผยหลักฐานภาพกล้องวงจรปิดทำให้เห็นเหตุการณ์ที่เกิดขึ้น 2 จุด คือ บริเวณปากซอยประชาสงเคราะห์ 14 ที่ธนพล เยาวชนอายุ 14 ปี ถูกกลุ่มชายฉกรรจ์รุมทำร้ายขณะขี่จักรยานยนต์มารับเพื่อนในที่ชุมนุม และถูกยิงด้วยกระสุนจริงทะลุไหล่ รวมถึงเหตุการณ์ของวาฤทธิ์ เยาวชนอายุ 15 ปี ที่ถูกยิงโดยกลุ่มชายฉกรรจ์ที่ทางคณะทำงานตั้งข้อสังเกตว่าเป็นกลุ่มเดียวกัน เนื่องจากภาพกล้องวงจรปิดทำให้เห็นเส้นทางในการเข้าออกพื้นที่ก่อเหตุซึ่งมีความเชื่อมโยงกัน
นอกจากนั้น ในการแถลงข่าวในวันดังกล่าว ทางคณะทำงานยังระบุอีกว่า หลังเกิดเหตุทั้ง 2 เหตุการณ์นี้ยังพบว่ามีกลุ่มชายฉกรรจ์กลุ่มหนึ่งปรากฏตัวในบริเวณข้างในรั้วของ สน.ดินแดง ซึ่งมีลักษณะคล้ายกับผู้ก่อเหตุยิงเยาวชนทั้ง 2 คนด้วย
ข่าวการเมืองสิทธิมนุษยชนสน.ดินแดงนิภาพร สมน้อยวาฤทธิ์ณัฐชา บุญไช­ยอินสวัสดิ์พรรคก้าวไกลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/y1vlD0Zhf4Y/95130,23_09_2021
15 ปีรัฐประหาร 49 (8) สมบัติ บุญงามอนงค์: เวลาที่ต้องพิสูจน์จุดยืนทางการเมือง เอ็นจีโออยู่ที่ไหน?,"Submitted on Thu, 2021-09-23 16:26กฤษฎา ศุภวรรธนะกุล และนัชชา ตันติวิทยาพิทักษ์ : สัมภาษณ์/เรียบเรียง
เอ็นจีโอเคยเป็นกำลังหลักในการทำงานกับคนรากหญ้า ผลักดันข้อเรียกร้อง และเรียกร้องประชาธิปไตย แต่เมื่อแกนนำเอ็นจีโอเข้าร่วมกับพันธมิตรฯ ในปี 2549 ซ้ำยังสนับสนุนรัฐประหาร มันได้กลายเป็นจุดเริ่มต้นของการล่มสลายด้านความน่าเชื่อถือ เอ็นจีโอกำลังจะตาย


เอ็นจีโอสายคณะกรรมการรณรงค์เพื่อประชาธิปไตยเสียหายทั้งขบวนจากการที่แกนหลักเข้าไปร่วมกับพันธมิตรประชาชนเพื่อประชาธิปไตยและสนับสนุนการรัฐประหาร
ความไม่พอใจทักษิณในแวดวงเอ็นจีโอทำให้ต้องโค่นทักษิณลงโดยไม่เลือกวิธีการ ทำให้ประชาธิปไตยถูกทำลาย บ่มเพาะฝ่ายอนุรักษ์นิยมให้แข็งแกร่ง ยกบทบาทของทหาร และรัฐราชการกลับขึ้นมาอีกครั้ง
เอ็นจีโอหวนคืนดีกับสถาบันกษัตริย์และใช้เป็นเครื่องมือทำลายฝ่ายตรงข้ามทางการเมือง แม้ว่าเอ็นจีโอรุ่นใหญ่หลายคนจะเคยผ่านเหตุการณ์ 6 ตุลาคม 2519 มาก็ตาม
สมบัติให้ความเห็นว่าเอ็นจีโอกำลังจะตายด้วย 3 สาเหตุคือไม่มีทุน, เกาะอยู่กับทุนของ สสส. และไม่ฟังชั่นต่อสังคม



สมบัติ บุญงามอนงค์ หรือ บก.ลายจุด นักกิจกรรม นักเคลื่อนไหวทางการเมือง
สมบัติ บุญงามอนงค์ หรือ บก.ลายจุด นักกิจกรรม นักเคลื่อนไหวทางการเมือง มักจัดกิจกรรมเชิงสัญลักษณ์ที่ประชดประชัน ท้าทายอำนาจ และสนุก เขาเป็นคนแรกๆ ในหมู่เอ็นจีโอที่ออกมาต่อต้านรัฐประหาร 2549 โดยไม่มีเพื่อนๆ พี่ๆ ในแวดวงโดยเฉพาะสายสิทธิ สายประชาธิปไตยออกมาร่วมด้วย
“ผมยืนเหวอเลยนะ” เขาบอก

เป็นจุดเริ่มต้นของอาการเสื่อมศรัทธาต่อเอ็นจีโอที่ครั้งหนึ่งเคยเป็นพลังผลักดันทางการเมือง สมบัติชวนย้อนกลับเมื่อ 15 ปีก่อนในบรรยากาศของการขับเคี่ยวทางการเมืองเพื่อโค่นทักษิณโดยไม่เลือกวิธีการ เป็นต้นทุนที่แพงมากๆ สำหรับสังคมไทย
เอ็นจีโอรุ่นใหญ่ของวงการหลายต่อหลายคนกลายเป็นบุคคลล้มละลายด้านความน่าเชื่อถือ เพราะเมื่อถึงเวลาต้องพิสูจน์จุดยืนทางการเมืองที่ชอบพร่ำพูดกลับเลือกนิ่งเฉย เอ็นจีโออยู่ในภาวะค่อยๆ ตายลงอย่างช้าในสายตาของสมบัติ
แต่พิษร้ายของเผด็จการได้ปลุกคนจำนวนมากให้ตาสว่าง


ซีรีย์ ถอดบทเรียน 15 ปีรัฐประหาร 2549 : 
ธำรงศักดิ์ เพชรเลิศอนันต์ : รัฐทหารศักดินากับมวลชนผู้สร้างความชอบธรรม
ความฝัน ความหวัง และชีวิตหลังลี้ภัยของ ‘จารุพงศ์ เรืองสุวรรณ’
อภิชาต สถิตนิรามัย: เพราะประชาธิปไตยเป็นอันตรายต่อความมั่งคั่งของชนชั้นนำ-กลุ่มทุน
อุเชนทร์ เชียงเสน: ปล่อยให้การเมืองภาคประชาชน “ตายไปแหละดีแล้ว”
กฤตยา อาชวนิจกุล: ในวันที่โฆษณาชวนเชื่ออ่อนแรงลง คนรุ่นใหม่ไม่เอารัฐประหารอีกต่อไป
ธงชัย วินิจจะกูล: รัฐประหาร 2549 จุดเริ่มต้นของการสิ้นสุดความศักดิ์สิทธิ์ของสถาบันกษัตริย์?

จอม เพชรประดับ: หรือความเกลียดชังทักษิณทำลายอุดมการณ์สื่อ?




ไม่เชื่อว่าจะเกิดรัฐประหาร
สมบัติแสดงออกว่าไม่เห็นด้วยที่พันธมิตรประชาชนเพื่อประชาธิปไตยเสนอนายกฯ มาตรา 7 ผ่านบอร์ดพันทิปซึ่งเป็นชุมชนออนไลน์ที่ใหญ่ที่สุดในเวลานั้น แต่เขาเองก็ยอมรับว่าเกือบจะไปร่วมกับพันธมิตรเนื่องจากตอนนั้นนักกิจกรรมต่างก็เข้าร่วม ครั้นเมื่อสนธิ ลิ้มทองกุล เรียกทหารให้ออกมาทำรัฐประหารเขาจึงไม่เข้าร่วม
“ตอนนั้นใช้วิทยุออนไลน์ ก็ฟังแล้วพบว่าการเคลื่อนไหวของพันธมิตรในเวลานั้น ช่วงแรกมีการตรวจสอบรู้สึกว่ามันเป็นบรรยากาศที่เป็นประชาธิปไตย ผมคิดว่ามันเป็นเรื่องที่น่ารับฟัง บรรยากาศตอนนั้นรัฐบาลทักษิณก็มีอำนาจค่อนข้างเบ็ดเสร็จ เราก็คิดว่าการที่มีคนทำหน้าที่ฝ่ายค้านคอยทักท้วง เราก็มีโอกาสได้รับฟัง ส่วนรัฐบาลก็ชี้แจงไป แต่พอไปมีกวักมือเรียกทหาร พอประชาธิปัตย์ไม่ยอมลงเลือกตั้ง ผมก็โกรธมาก แล้วก็มาถึงการยึดอำนาจปุ๊บ เราก็ขาดกัน ทำให้เราคิดว่ากระบวนการที่เคลื่อนมานั้นมันมีเบื้องหลัง ไม่ใช่การเคลื่อนไหวเพื่อการตรวจสอบและคนกลุ่มนี้สามารถใช้ทุกวิถีทางเพราะเมื่อมีการยุบสภาแล้วก็ไม่ยอมเลิก ซึ่งผมคิดว่ามันเกินไป”
เอาเข้าจริง สมบัติไม่เชื่อเลยว่าจะเกิดการรัฐประหาร แม้ว่าสนธิจะเรียกทหารออกมา มีการบอยคอตการเลือกตั้ง
“มันรู้สึกผิดปกติอย่างมากๆ สัญญาณมันผิดปกติมากๆ เพราะมันเข้าสู่ทางตันใช่ไหม ก็แนวนี้แหละ แล้วมันก็ออกเป็นการยึดอำนาจ นี่เป็นการสมรู้ร่วมคิดกันชัดๆ ทั้งอภิสิทธิ์ ประชาธิปัตย์ สนธิ ลิ้มทองกุล พวกนี้มันรู้กันหมด”
สำหรับสมบัติ การกระทำของทักษิณหลายอย่างคงเรียกว่าประชาธิปไตยได้ไม่เต็มปาก แต่การโค่นทักษิณด้วยการรัฐประหารไม่มีความเป็นประชาธิปไตยเลย ซึ่งเป็นเรื่องที่เขายอมรับไม่ได้

ต้นทุนการโค่นทักษิณที่แพงเกินไปของเอ็นจีโอ
สมบัติเล่าถึงคนในแวดวงเอ็นจีโอว่าเป็นธรรมชาติของเอ็นจีโอที่ต้องคอยตรวจสอบรัฐบาลซึ่งเขาไม่ติดใจ ยังถือว่ายอมรับได้ เส้นที่เลยออกไปอย่างมาตรา 7 และการรัฐประหารถือว่ายอมรับไม่ได้แล้ว ทว่า เอ็นจีโอสายสิทธิและประชาธิปไตยกลับยังสนับสนุน
“เช่น พวกสาย ครป. (คณะกรรมการรณรงค์เพื่อประชาธิปไตย) ซึ่งเสียหายทั้งขบวน ครป. เลย ตั้งแต่สุริยะใส กตะศิลา พิภพ ธงชัย ไปหมดเลย เพราะว่าเขาเป็นตัวละครหนึ่งที่ไปค้ำยัน ไปสนับสนุนการรัฐประหาร ทำลายประชาธิปไตย ทำให้คนพวกนี้ไม่สามารถกลับมาเส้นทางเดิมได้ ไม่มีใครให้ทุนแก่พวก ครป. อีกแล้ว ไม่มีความชอบธรรมแล้ว ซึ่งน่าเสียดายมาก
“ตอนกำเนิด ครป. มันกำเนิดมากับการต่อสู้ในช่วงปี 35 แล้วก็พวกพิภพ สุริยะใส พวกนี้ก็สูญเสียพื้นที่ไปมากเลย คือมันไม่น่าเชื่อเลย ทั้งที่ในหมู่พวกเราก่อนเหตุการณ์นั้น ครป. อยู่ในปีกประชาธิปไตย เรื่องอำนาจของประชาชน มันเหมือนถูกทรยศเลย ผมเคยไปตำหนิพิภพเลยนะ งานเสวนาหลังการรัฐประหารที่เขาไปเป็นสปีคเกอร์อยู่บนเวที คนประชุมหลายร้อย และผมตั้งคำถาม ยกมือจับไมค์ ผมวิพากษ์เลย ผมตั้งคำถามกับพี่เปี๊ยกเลยเกี่ยวกับการยึดอำนาจ”
ขณะเดียวกันความนิยมในตัวทักษิณอันเนื่องจากนโยบายต่างๆ ก็ได้ทำให้เครือข่ายภาคประชาสังคมที่เอ็นจีโอจัดตั้งไว้ภายใต้แนวคิดชุมชนนิยมแทบล่มสลาย สมบัติเล่าว่าผู้ใหญ่ในแวดวงถึงกับเอ่ยปากว่าแนวทางของรัฐบาลทักษิณทำลายแนวทางภาคประชาสังคม ทำลายความพยายาม 20-30 ปีของเอ็นจีโอ ทักษิณจึงกลายเป็นภัยของเอ็นจีโอสายชุมชนนิยม
สมบัติอธิบายเสริมประเด็นนี้ว่าด้านเอ็นจีโอเองก็ยังไม่สามารถพัฒนาตนเองเป็นล็อบบี้ยิสต์ให้พรรคการเมืองนำแนวคิดไปดำเนินนโยบายได้จึงต้องย้อนกลับมาหาชาวบ้านแล้วสร้างแนวคิดชุมชนนิยมขึ้นเพื่อทอนกระแสโลกาภิวัตน์
“แต่ว่าในช่วงเทคโนโลยีการสื่อสารมันมาถึง โลกมันเปลี่ยนแปลงเร็วมาก ในอัตราเร่งที่สูงมาก สิ่งนี้มันทำให้แนวคิดแบบชุมชนนิยมมันดูลอยๆ เพ้อฝัน แล้วลองคิดดูสิ การมาของทักษิณ การใช้นโยบายใช้เงินในการเคลื่อน เงินมันเป็นพลัง มันเลยทำให้โครงการต่างๆ เดินหน้าไปสู่ความสำเร็จระดับหนึ่ง คนที่มองเห็นก็กระโดดใส่ วิ่งตามกันไป ว่ากันตามตรงแล้วขบวนของเอ็นจีโอก็แทบจะพังพินาศเลย ก็เลยเป็นอารมณ์แบบความแค้นสุมอกใช่ไหม ต้องไปจัดการเพราะมีนักวิชาการที่เขาศึกษาการเมืองภาคประชาชน เขาบอกเอ็นจีโอไม่สนใจวิธีการแล้ว ขอเป้าหมายอย่าเดียว คือล้มทักษิณ ณ เวลานั้น”
ถ้าบอกว่าเอ็นจีโอและนักกิจกรรมทากงการเมืองตอนนั้น ทั้งโกรธ หน้ามืด และถูกหลอกใช้เป็นตัวละคร สมบัติก็เห็นว่าไม่ผิดจากความเป็นจริงนัก ต้นทุนในการโค่นทักษิณแพงเกินไป เพราะมันได้โค่นระบอบประชาธิปไตย วัฒนธรรมประชาธิปไตย บ่มเพาะฝ่ายอนุรักษ์นิยมให้แข็งแกร่ง ยกบทบาทของทหาร และรัฐราชการขึ้นมาอีกครั้ง ด้วยการด้อยค่าประชาธิปไตยแบบตัวแทน



อ่านข่าวประกอบ 15 ปีรัฐประหาร 49 (4) อุเชนทร์ เชียงเสน: ปล่อยให้การเมืองภาคประชาชน “ตายไปแหละดีแล้ว”




การชุมนุมต่อต้านรัฐประหารปี 49 ในช่วงแรก ที่สนามหลวง
เมื่อศรัทธาต่อเอ็นจีโอหดหาย
สมบัติเล่าเหตุการณ์ต่อว่า คืนวันที่ 19 กันยายนเขานัดประชุมกับเพื่อนๆ ผ่านโปรแกรม MSN ในวันรุ่งขึ้นเพื่อถอดบทเรียนและประเมินสถานการณ์ มีคนเข้าร่วมประมาณ 80 คน มีเพียงประมาณ 40 คนที่พร้อมลงชื่อในแถลงการณ์ต่อต้านการรัฐประหารภายใต้เครือข่ายปฏิญญาต่อต้านการรัฐประหารและทำเว็บบอร์ด 19 Sep
“หลังจากนั้น 4 วันก็นัดกันแอคชั่นที่บันไดสยามเซนเตอร์ ใส่เสื้อสีดำไปประท้วงกัน น่าจะเป็นแอคชั่นแรกๆ ออกมาประมาณสัก 50-60 คน ก็เคลื่อนไหวจนตั้งกลุ่ม 19 กันยาพลเมืองภิวัตน์ แล้วก็ไปรวมกับ นปก. (แนวร่วมประชาธิปไตยต่อต้านเผด็จการแห่งชาติ) เหตุผลที่ร่วมเพราะว่าจัดหลายเวทีแล้วมันเปลืองทรัพยากร มันเหนื่อย มวลชนก็กลุ่มเดียวกัน แต่ว่ากลุ่มพีทีวีของณัฐวุฒิ ไสยเกื้อมีศักยภาพสูงกว่า ดังนั้น เวลาเขาขึ้นนำเขาก็มีศักยภาพสูงแล้วก็ทรัพยากรเขาทั้งนั้น มันก็เลยทำให้การนำค่อนข้างจะเด่นชัด ปีกที่มีความเชื่อมโยงทางการเมืองก็มีบทบาทมาก
“ผมก็แทบจะไม่มีบทบาทอะไร อาจจะได้มีโอกาสเข้าฟังพูดคุยแลกเปลี่ยนกัน ปรึกษาหารือบ้าง มีโอกาสขึ้นไปพูดบ้างเล็กๆ น้อยๆ จนแกนนำรุ่นที่ 1 ถูกจับตอนบุกบ้านป๋าเปรม ผมจึงค่อยมามีบทบาทจริงๆ ค่อนข้างเป็นทางการ เป็นแกนนำรุ่นที่ 2 พอเป็นแกนนำรุ่นที่ 2 ผมก็เริ่มเสนอเรื่องไม่รับการลงประชามติ เริ่มเสนอการใช้สีแดงในการรณรงค์”
อย่างไรก็ตาม การออกมาต้านรัฐประหารครั้งนั้นกลับไม่มีพลังเท่าที่ควร สมบัติเล่าว่าคนที่ไม่เห็นด้วยกับรัฐประหารมีน้อยกว่าที่เขาคิดมาก ภาคประชาสังคมที่ได้รับการจัดตั้งและเอ็นจีโอที่น่าจะเป็นกำลังหลักเสียขบวนกลายเป็นฝ่ายหนุนรัฐประหาร แม้แต่เอ็นจีโอสายสิทธิและประชาธิปไตยก็ยังเงียบกริบ
“พอไม่ออกปุ๊ปมันไม่มีพลัง ตอนแรกผมกะว่าพวกนี้ออกแน่นอนเพราะว่าปีสามสี่สามห้า ถอดบทเรียนว่าไม่เอาทหารเหมือนกัน นับหัวได้เลยไม่มีใครออก ผมยืนเหวอเลยนะ ไม่คิดว่าขบวนที่ผมอยู่ร่วมกันในหมู่พวกเอ็นจีโอ พวก กป.อพช (คณะกรรมการประสานงานองค์กรพัฒนาเอกชน) พวกที่ประชุมกันเรื่องนี้เอาเป็นเอาตาย ทฤษฎีแน่นเปรี๊ยะมาข่มกันเรื่องทฤษฎี แต่พอภาคปฏิบัติพวกนี้หายหมด นี่เป็นเรื่องที่ผมเฟลกับขบวนเอ็นจีโอพอสมควร ช่วงหลังๆ ผมไม่ยุ่งกับพวกเอ็นจีโอเลย ทำเพราะรับทุนมาทำโครงการแล้วต้องพูดหรือเปล่า แต่พอเวลาที่ต้องพิสูจน์ความเชื่อ ศรัทธา จุดยืนทางการเมือง ความคิดของตัวเอง พวกคุณอยู่ที่ไหน ศรัทธาที่ผมเคยมีอยู่ในพวกเอ็นจีโอ มันด้อยลงไปมาก”

หวนคืนดีกับสถาบันกษัตริย์
สมบัติยังเล่าถึงการนำสถาบันกษัตริย์มาเป็นเครื่องมือทางการเมืองในเวลานั้น มันเป็นเรื่องน่าตื่นตระหนก เขาใช้คำนี้ เพราะเอ็นจีโอหลักๆ ฝ่ายพันธมิตรฯ เคยผ่านเหตุการณ์ 6 ตุลาคม 2519 เคยพูดว่าพวกกระทิงแดง นวพล อ้างสถาบันเพื่อเข่นฆ่านักศึกษา เพื่อทำลายฝ่ายตรงข้าม
“เราไม่เชื่อว่าคนเดียวกันจะใช้สิ่งนั้น เป็นเรื่องน่าตกใจ จริง ๆ หลังเวทีมันก็มีการเถียงกันนะ มีบทสนทนาของพวกคนรุ่นใหม่ในเวลานั้นกับพวกแกนนำที่เป็นเอ็นจีโอเถียงกันว่าทำไมยกประเด็นนี้มาใช้เคลื่อนไหวทางการเมือง หลังเวทีก็พูดว่ามันเป็นยุทธวิธี ไม่ใช่ยุทธศาสตร์ แต่บนเวทีประกาศในฐานะยุทธศาสตร์ว่าปกป้องสถาบันฯ แต่หลังเวทีอธิบายสิ่งนี้ว่าเป็นยุทธวิธี
“เอ็นจีโอส่วนหนึ่งก็สนับสนุนเพราะไม่ได้รู้สึกขัดแย้งอะไรกับรัชกาลที่ 9 เขารู้สึกว่าสถาบันไม่ได้เป็นภัยหรือมีปัญหาอะไร ปัญหาใหญ่กว่าสถาบันคือปัญหาของฝ่ายการเมือง ดังนั้นการที่เราหยิบประเด็นนี้เพื่อมาจัดการกับฝ่ายการเมืองจึงมีความชอบธรรม หลังปี 57 อาจจะเลยไป 58 หลังการเปลี่ยนแปลงรัชกาล ท่วงทำนองนี้ก็เริ่มเปลี่ยนแปลงไป ผมคิดว่าในหมู่เอ็นจีโอก็เปลี่ยนไปเยอะมากแล้ว ผมว่าไม่มีใครกล้าโหนสถาบันแล้ว การโหนสถาบันเพื่อทำลายฝั่งตรงข้ามเป็นอะไรที่น่าเกลียดมาก แล้วความคิดความเชื่อที่มีต่อรัชกาลปัจจุบัน ผมไม่แน่ใจว่าจะเหมือนเดิมได้หรือเปล่า น่าจะไม่เหมือนเดิม”
เอ็นจีโอกำลังตาย
เมื่อโลกเปลี่ยนไปในอัตราเร่งบวกกับเหตุการณ์ในอดีต สมบัติไม่ได้คาดหวังอะไรกับเอ็นจีโอนัก เขาอธิบายว่าเอ็นจีโอรุ่นเก่าได้เปรียบด้านองค์ความรู้ที่สั่งสมมา ขณะที่วิธีคิด วิธีการทำงาน การบริหารจัดการในโลกยุคใหม่ไม่เหมือนเดิม มันมีประสิทธิภาพมากกว่าหลายขุมที่เข้ามาทดแทน
“ประกอบกับมีเรื่องเหตุการณ์ทางการเมือง มันหายยกล็อตออกไปเลยนะ เอ็นจีโอแทบจะทำอะไรไม่ได้เลย หมายความว่าแม้ว่าจะมีองค์กรหรือบุคคลนั้นๆ อยู่ มันไม่เป็นที่รับรู้ เป็นอะไรที่ไม่ฟังชั่นเหมือนในอดีตที่บทบาทของเอ็นจีโออย่างน้อยที่สุดมันเชื่อมโยงกับคนชั้นกลาง การรับรู้หรือฐานรากที่ติดกับพื้น ติดกับมวลชนข้างล่าง ไอ้นี่แม่งลอยๆ ยังไงไม่รู้ นอกจากลอย มันยังเหวี่ยงออกนอกรัศมีสุริยะจักรวาล ราคาของมันลดน้อยลงแล้ว แล้วมันรอเจเนอเรชั่นใหม่ที่เติบโต เบิกบานขึ้นมาทดแทน ผมไม่หวังแล้ว ผมก็โตพอ ผมไม่หวังอะไรกับเพื่อนๆ พี่ๆ แล้ว ผมไม่มีอาการพวกนี้มาหลายปีแล้ว”
ภาคประชาชนเองก็เติบโตขึ้นตามลำดับ เป็นกลไกทางสังคมที่สามารถจัดการตนเองได้โดยไม่ต้องอาศัยเอ็นจีโอ สมบัติจึงมองว่าที่ทางของเอ็นีโอน่าจะหดตัวลงเรื่อยๆ หากไม่พัฒนาบทบาทของตัวเองไปจุดที่ถูกต้อง
“ทำสิ่งที่มันมีช่องว่างอยู่ คือความเป็นมืออาชีพ สิ่งที่มันมีช่องว่างคือกลไกที่มีอยู่มันทำไม่ได้ เราก็ต้องเอาตัวเองไปวางตรงนั้น ถ้าชาวบ้านเขาทำเองได้ก็จบ หรืองานประเภทสังคมสงเคราะห์ งานนิดๆ หน่อยๆ แล้ววันหนึ่งงานพวก CSR มันโตขึ้นมันก็ทำเองได้ งานวิชาการทั้งหลายพวกมหาวิทยาลัยก็ทำ คำถามคือเอ็นจีโอจะอยู่ตรงไหน ในแต่ละองค์กร ในแต่ละหน้างาน ก็อาจจะไปอยู่งานสังคมสงเคราะห์ ยังโชคดีว่าวัดไทยไม่ค่อยทำงานเหมือนโบสถ์พวกคริสต์จักรในต่างประเทศ งานสังคมสงเคราะห์ก็เหลือให้เอ็นจีโอทำ”
กล่าวง่ายๆ คือเอ็นจีโอจะตายหากไม่สามารถหาที่ทางของตนได้ สมบัติขยายความว่า
“ตายด้วยหลายเหตุผลนะ เอ็นจีโอเมืองไทยตายเพราะหนึ่งคือไม่มีทุน แหล่งทุนต่างประเทศไม่เข้า อันที่สองคือคุณอยู่ก็เพราะคุณไปเกาะกับ สสส. (สำนักงานกองทุนสนับสนุนการสร้างเสริมสุขภาพ) อันที่สามผมซีเรียสมากๆ คือฟังชั่นของเอ็นจีโอในสังคม มันไม่ฟังชั่น มันมีการเติบโตในด้านอื่นแล้วมันไม่ทำหน้าที่อย่างที่เอ็นจีโอเคยทำได้ คำถามคือแล้วมันจะมีเอ็นจีโอทำไม ถ้าคนอื่นมันทำได้”

การชุมนุมของกลุ่มราษฎรที่สนามหลวงเมื่อวันที่ 19 กันยายน 2563 
ความล้มเหลวของเผด็จการปลุกคนให้ตื่น
สมบัติแสดงทัศนะว่ามวลชนที่ออกมาสู้เรื่องประชาธิปไตยมี 2 หมวดคือมวลชนที่ออกมาสู้เรื่องประชาธิปไตยด้วยตัวเองกับมวลชนพรรคการเมือง โดยมวลชนประเภทแรกมีจำนวนน้อยกว่าประเภทหลัง ขบวนการภาคประชาชนจึงไม่แกร่งพอ
ขณะที่ฝ่ายทำรัฐประหาร สมบัติใช้คำว่ามีความเชี่ยวชาญ มีการเรียนรู้ และรอคอยจังหวะเงื่อนไข
“การรัฐประหารทั้งสองครั้งมันเป็นรัฐประหารที่มีใบอนุญาต มีเงื่อนไขว่ามันจะต้องมีมวลชนออกมารองรับ เมื่อก่อนการรัฐประหารสมัยก่อนไม่มีมวลชนรองรับ มึงขัดแย้งในกองทัพอะไรกันก็ออกมายึดอำนาจกัน แต่ตอนนี้ต้องอ้างว่าเป็นเสียงสวรรค์จากประชาชน แล้วมันจะต้องมีข้ออ้างที่มีน้ำหนัก จนทำให้เมื่อทำแล้วประชาชนจำนวนหนึ่งรู้สึกเห็นด้วยหรือไม่คัดค้าน ให้โอกาส และประชาชนก็ยังอ่อนแอที่จะต่อต้าน ดังนั้นการรัฐประหารจึงมีความสำเร็จแล้วก็มีความชอบธรรมทางการเมืองระดับหนึ่ง เพื่อจะอธิบายทั้งคนในสังคมไทยและชาวโลก”
ใช่ว่าจะหมดหวัง ความขัดแย้งทางการเมืองอันยืดเยื้อ นำไปสู่การเกิดขึ้นของหลากหลายกลุ่มที่จัดชุมนุมอย่างต่อเนื่อง เป็นปฏิกิริยาต่อต้านเผด็จการ สมบัติกล่าว ก่อเกิดขบวนการรวมถึงรูปจิตสำนึกใหม่ที่เติบโตขึ้นมาตามลำดับ แล้วขยายไปยังกลุ่มคนต่างๆ ลงไปถึงคนรุ่นใหม่ ไปถึงเด็ก อาจถือว่าเป็นคุณูปการหนึ่งที่ประยุทธ์ จันทร์โอชาทำให้เกิดความตื่นตัวและความเข้าใจถึงพิษหรือความล้มเหลวของการปกครองในระบอบเผด็จการและปลุกคนกลุ่มนี้ออกมา
 
 
สัมภาษณ์การเมืองสมบัติ บุญงามอนงค์รัฐประหารปี 2549เอ็นจีโอภาคประชาชนงบประมาณ ปี 2563 ที่เกี่ยวกับสถาบันกษัตริย์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/DEHNz5xNvYY/95129,23_09_2021
สิงคโปร์เตรียมส่งมอบวัคซีนโควิด AZ 1.2 แสนโดสให้ไทย ผ่านความร่วมมือแลกเปลี่ยนวัคซีน 25 ก.ย.นี้,"Submitted on Thu, 2021-09-23 15:55ความร่วมมือแลกเปลี่ยนวัคซีนระหว่างไทย-สิงคโปร์ผ่านความเห็นชอบ ครม.แล้ว โดยสิงคโปร์จะส่งมอบวัคซีนโควิดยี่ห้อ AZ จำนวนราว 1.2 แสนโดส และชุดตรวจ ATK 2 แสนชุดให้ไทย 25 ก.ย.นี้ และไทยจะมอบวัคซีนคืนสิงคโปร์ภายหลัง
 
23 ก.ย. 64 สำนักข่าว “The Standard” รายงานเมื่อวันที่ 22 ก.ย. 64 ระบุว่า ธานี แสงรัตน์ อธิบดีกรมสารนิเทศ และโฆษกกระทรวงการต่างประเทศ เปิดเผยว่า การแลกเปลี่ยนวัคซีน (Vaccine Swap) ระหว่างไทย และสิงคโปร์ ได้ผ่านความเห็นชอบจากคณะรัฐมนตรี (ครม.) แล้ว และวัคซีนจำนวน 122,400 โดส จะมาถึงไทยในช่วงสุดสัปดาห์นี้ 
ธานี กล่าวอีกว่า เมื่อวันที่ 21 ก.ย. 64 ครม. มีมติเห็นชอบเรื่องการรับมอบวัคซีน AstraZeneca จำนวน 122,400 โดสจากรัฐบาลสิงคโปร์ ซึ่งเป็นส่วนหนึ่งของความร่วมมือระหว่างไทยกับสิงคโปร์ในการแลกเปลี่ยนวัคซีนระหว่างกัน เพื่อสนับสนุนการรับมือกับสถานการณ์โควิดของทั้งสองประเทศ บนหลักการว่าไทยจะส่งมอบวัคซีนคืนแก่สิงคโปร์ในภายหลัง 
ในโอกาสเดียวกันนี้ สิงคโปร์ยังได้มอบชุดตรวจ Antigen Test Kit (ATK) จำนวน 200,000 ชุด และก้านเก็บตัวอย่างเยื่อบุโพรงจมูก (Nasopharyngeal Swab) จำนวน 500,000 ชุดแก่ไทย โดยในชั้นนี้วัคซีนและเวชภัณฑ์ทางการเเพทย์ดังกล่าวมีกำหนดขนส่งถึงไทยในวันเสาร์ที่ 25 ก.ย. 64 โดยจะมีการส่งมอบแก่ฝ่ายไทยที่สนามบินสุวรรณภูมิ
""สำหรับการเจรจาแลกเปลี่ยนวัคซีนกับสิงคโปร์ เป็นอีกบทบาทเชิงรุกของกระทรวงการต่างประเทศในการแสวงหาวัคซีนจากแหล่งต่างๆ ทั่วโลก เพื่อรับมือกับสถานการณ์แพร่ระบาดของโควิดในประเทศไทย โดยก่อนหน้านี้กระทรวงการต่างประเทศได้บรรลุความตกลงแลกเปลี่ยนวัคซีนในลักษณะดังกล่าวกับภูฏาน ได้รับวัคซีน AstraZeneca (AZ) จำนวน 150,000 โดส เมื่อเดือนสิงหาคมที่ผ่านมา"" ธานี กล่าว
ข่าวคุณภาพชีวิตต่างประเทศสิงคโปร์วัคซีนโควิด-19AstraZenecaความร่วมมือระหว่างประเทศกระทรวงการต่างประเทศติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/szXYJQEM_94/95128,23_09_2021
ดาราหญิงพม่าที่ถูกคุมขังเพราะต้านเผด็จการ ได้รับรางวัลนักแสดงยอดเยี่ยมจากเทศกาลหนังเยอรมนี,"Submitted on Thu, 2021-09-23 15:16ภาพปก : (ซ้าย) โปสเตอร์ภาพยนตร์ ""What happend to the wolf?"" กำกับโดย นาจี และ (ขวา) อินดราจ่อซิน นักแสดงชาวพม่า
เทศกาลภาพยนตร์ในเยอรมนีประกาศมอบรางวัลนักแสดงยอดเยี่ยมให้กับ อินดราจ่อซิน ดาราหญิงที่ถูกจับกุมโดยทางการพม่าหลังออกมาแสดงจุดยืนต้านเผด็จการทหาร จากผลงานของเธอในเรื่อง What Happened To The Wolf?

(ซ้าย) โปสเตอร์ภาพยนตร์ ""What happend to the wolf?"" กำกับโดย นาจี และ (ขวา) อินดราจ่อซิน นักแสดงชาวพม่า
23 ก.ย. 64 สำนักข่าวอิระวดี รายงานเมื่อวันที่ 20 ก.ย. 64 ระบุว่า ""อินดราจ่อซิน"" (Eaindra Kyaw Zin) นักแสดงพม่าที่ถูกคุมขังกลายเป็นนักโทษการเมืองเพราะต่อต้านรัฐบาลเผด็จการทหารพม่าได้รับรางวัลการแสดงยอดเยี่ยมจากเทศกาลภาพยนตร์นานาชาติโอลเดนเบิร์กซึ่งจัดขึ้นที่ประเทศเยอรมนี
ทางการพม่าจับกุมอินดรา จอ ซิน ตั้งแต่เดือน เม.ย. 2564 และคุมขังเธอในเรือนจำอินเส่งพร้อมกับประชาชนอื่นๆ อีกหลายพันราย เนื่องจากเธอทำกิจกรรมต่อต้านรัฐบาลเผด็จการทหารที่ยึดอำนาจจากรัฐบาลพลเรือนเมื่อเดือน ก.พ. 2564
จ่อซิน ชนะรางวัลนักแสดงยอดเยี่ยมของงานภาพยนตร์นานาชาติโอลเดนเบิร์ก ซึ่งรางวัลที่เธอได้รับมีชื่อว่า ""ซีมัวร์ แคสเซล"" ตั้งขึ้นเพื่อเป็นเกียรติแก่นักแสดงชายชาวอเมริกันที่มีผลงานภาพยนตร์และโทรทัศน์มากกว่า 200 เรื่อง
สำหรับภาพยนตร์ที่ทำให้ จ่อซิน ได้รับรางวัลนี้เป็นเรื่องแนวเมโลดรามาที่ชื่อ ""What Happened to the Wolf?"" ซึ่งเป็นเรื่องราวเกี่ยวกับหญิงสองคนซึ่งตกหลุมรักกันขณะที่ป่วยหนักอยู่ในโรงพยาบาลทั้งคู่ โดยในเรื่องนี้ จ่อซินแสดงบทหลักร่วมกับนักแสดงหญิงอีกคนหนึ่งคือ ป่ายผโยตุ (Paing Phyoe Thu) ผู้ชนะรางวัลเมียนมาโมชันพิกเจอร์อเคเดมีอวอร์ด
มีการประกาศผลรางวัลของจ่อซิน เมื่อวันที่ 15 ก.ย.ที่ผ่านมา โดยที่ผู้อำนวยการของเทศกาลภาพยนตร์โอลเดนเบิร์ก ทอร์เตน นอยมานน์ และบุคคลอื่นๆ ที่เข้าร่วมงานประกาศรางวัลต่างก็สวมเสื้อยืดเพื่อเป็นเกียรติให้กับนักแสดงหญิงที่ถูกคุมขังโดยทางการพม่า
อินดราจ่อซิน เป็นหนึ่งในคนมีชื่อเสียงที่สนับสนุนขบวนการเคลื่อนไหวอารยะขัดขืน CDM ในพม่า เธอถูกจับพร้อมกับสามีของเธอ ‘ปเยตีอู’ (Pyay Ti Oo) ที่เป็นนักแสดงชายชื่อดังเช่นกัน ถ้าหากพวกเขาถูกตัดสินลงโทษก็มีโอกาสจะต้องโทษจำคุก 3 ปีในข้อหา ""ยุยงปลุกปั่น"" จากการที่พวกเขาต่อต้านรัฐบาลเผด็จการทหาร
คู่นักแสดงรายนี้เป็นนักแสดงที่ได้รับค่าตัวสูงมากในพม่า พวกเขาเดินถนนร่วมกับผู้ชุมนุมประท้วงเรียกร้องให้คืนประชาธิปไตยให้กับพม่าหลังจากที่มีการรัฐประหารเกิดขึ้นในวันที่ 1 ก.พ. นำโดยพลเอกอาวุโส มินอ่องหล่าย ผู้บัญชาการสูงสุดแห่งกองทัพพม่า พวกเขาเรียกร้องให้ข้าราชการปฏิเสธไม่ทำงานให้กับรัฐบาลเผด็จการและมาเข้าร่วมขบวนการของประชาชน
ภาพยนตร์เรื่อง What happened to the Wolf? เป็นผลงานกำกับของ “นาจี” (Na Gyi) ที่สร้างเรื่องนี้มาตั้งแต่ก่อนเกิดรัฐประหาร ซึ่งในตอนนี้ผู้กำกับและภรรยาของเขาคือป่ายผโยตุ ต่างก็กำลังหลบหนีหมายจับข้อหายุยงปลุกปั่นกันทั้งคู่ พวกเขาถูกกล่าวหาว่าใช้สถานะดาราในการต่อต้านการรัฐประหาร นอกจากนี้ นักแสดงภาพยนตร์เรื่องนี้คนอื่นๆ อีก 2 รายก็กำลังซ่อนตัวจากทางการเช่นกัน
โดยที่ป่ายผโยตุ ก็เป็นนักแสดงอีกคนหนึ่งที่ได้รับการเสนอชื่อเข้าชิงรางวัลการแสดงยอดเยี่ยมในรางวัลซีมัวร์ แคสเซล นี้ด้วย
เดบอราห์ คารา อุงเกอร์ แถลงในการประกาศผลรางวัลว่า ""ผลงาน What happened to the Wolf? ของนาจี และการแสดงของนักแสดงนำหญิงทำให้พวกเรารู้สึกทึ่งจนแทบจะหยุดหายใจ ... พวกเราขอยกย่องความสง่าของเธอ (จ่อซิน) จิตวิญญาณของเธอ และพรสวรรค์ที่สุดจะประเมินค่าได้ในงานภาพยนตร์ด้วยความหวังว่าการประกาศรางวัลนี้จะส่งไปถึงเธอได้""
มีประชาชนมากกว่า 8,200 รายที่ถูกคุมขังโดยเผด็จการทหารพม่าหลังจากการรัฐประหารจนถึงตอนนี้ โดยมีทั้งผู้ประท้วง, นักกิจกรรม, นักการเมือง และดารา มีคนอีก 2,000 รายที่ถูกหมายจับ ทั้งนี้ เผด็จการทหารยังส่งห้ามไม่ให้มีการจัดแสดง ตีพิมพ์เผยแพร่ หรือแพร่ภาพออกอากาศ ผลงานของศิลปินที่ถูกจับกุมหรือถูกหมายจับจากทางการจากข้อหาเรื่องการต่อต้านรัฐบาลด้วย
 
แปลและเรียบเรียงจาก
Jailed Myanmar Actress Wins Top Award at German Film Festival, The Irrawaddy, 20-09-2021 
ข่าววัฒนธรรมสิทธิมนุษยชนต่างประเทศอินดราจ่อซินWhat Happened to the Wolf?ภาพยนตร์พม่านักโทษการเมืองรัฐประหารพม่าติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/_WwEU7Quo88/95127,23_09_2021
บช.น.เตือนกลุ่มที่จะจัดชุมนุมผิด พ.ร.ก.ฉุกเฉิน-เตรียมดำเนินคดีกลุ่มวัยรุ่นเผาป้อม ตร. 6 จุดทั่วกรุง,"Submitted on Thu, 2021-09-23 13:52ภาพปก : งานแถลงสรุปสถานการณ์โดย พล.ต.ต. ปิยะ ต๊ะวิชัย รอง ผบช.น. (ขวา) และ พล.ต.อ.กฤษณะ พัฒนเจริญ รองโฆษกสำนักงานตำรวจแห่งชาติ (ซ้าย) (ที่มา ไลฟ์ถ่ายทอดสด The Reporters)
บช.น. แถลงสรุปสถานการณ์การชุมนุมเมื่อวาน (22 ก.ย.) จ่อดำเนินคดีกลุ่มวัยรุ่นเผาป้อม ตร. ทั่วกรุง พร้อมเตือนผู้จัดการชุมนุมสุดสัปดาห์นี้ผิด พ.ร.ก.ฉุกเฉิน และ พ.ร.บ.โรคติดต่อ เนื่องจาก กทม.ยังเป็นพื้นที่สีแดง

งานแถลงสรุปสถานการณ์เมื่อวันที่ 23 ก.ย. โดย พล.ต.ต. ปิยะ ต๊ะวิชัย รอง ผบช.น. (ขวา) และ พล.ต.อ.กฤษณะ พัฒนเจริญ รองโฆษกสำนักงานตำรวจแห่งชาติ (ซ้าย) (ที่มา ไลฟ์ถ่ายทอดสด The Reporters)
 
23 ก.ย. 2564 สำนักข่าว The Reporters ถ่ายทอดสดผ่านเฟซบุ๊กกลุ่มสาธารณะวันนี้ (23 ก.ย.) เมื่อเวลา 11.00 น. พร้อมรายงานการแถลงสถานการณ์การชุมนุมประจำวันที่ 23 ก.ย. 64 โดย พล.ต.ต. ปิยะ ต๊ะวิชัย รองผู้บัญชาการตำรวจนครบาล (รอง ผบช.น.) และ พล.ต.อ. กฤษณะ พัฒนเจริญ รองโฆษกสำนักงานตำรวจแห่งชาติ
The Reporters รายงานว่า พล.ต.ต. ปิยะ ต๊ะวิชัย กล่าวว่า ในวันที่ 23-26 ก.ย.นี้ มีการประกาศเชิญชวนชุมนุมของกลุ่มมวลชนต่าง ๆ คือ ‘กลุ่มทะลุแก๊ซ’ ที่สามแยกดินแดง คาดว่าจะมีการประกาศนัดหมายเวลาในแต่ละวัน กลุ่มที่สอง คือ กลุ่มทะลุฟ้า ในวันที่ 25 ก.ย. 64 โดยเชิญชวนผ่านสื่อต่างๆ สถานที่และเวลาคงประกาศให้ทราบอีกครั้ง 
สุดท้าย วันที่ 26 ก.ย. เวลา 16:00-19:00 น. แนวร่วมธรรมศาสตร์และการชุมนุม นัดหมายด้านหน้าหอศิลปวัฒนธรรมกรุงเทพมหานคร แยกปทุมวัน 
""ขอเตือนว่าพื้นที่ กทม.เป็นเขตพื้นที่ควบคุมสูงสุดและเข้มงวด ตาม พ.ร.ก.ฉุกเฉินฯ การเชิญชวน นัดหมายรวมตัว อันเสี่ยงหรือก่อให้เกิดการแพร่ระบาดของโรค มีความผิดตาม พ.ร.ก.ฉุกเฉินฯ และ พ.ร.บ.โรคติดต่อฯ"" พล.ต.ต.ปิยะ กล่าว
พล.ต.ต.ปิยะ รายงานสถานการณ์ การชุมนุมแยกดินแดงเมื่อวานนี้ (22 ก.ย. 64) ระบุว่า ""กลุ่มวัยรุ่นรวมตัวกันตั้งแต่เวลา 18:20 น. จากนั้น นำยางรถยนต์และรถจักรยานยนต์มาเผาบนถนนวิภาวดีรังสิต กีดขวางการจราจร ทำให้พี่น้องประชาชนได้รับความเดือดร้อน ตลอดจนมีการทุบทำลายทรัพย์สินในพื้นที่ของเอกชนและทางราชการ เช่น มหาวิทยาลัยมหิดล กรมดุริยางค์ทหารบก และโรงพยาบาลทหารผ่านศึก มีการนำแผงเหล็กรั้วลวดหนาม และสิ่งของอื่นๆ มากีดขวางทางจราจร ทำให้การจราจรติดขัด มีการขว้างปาพลุ ประทัด ระเบิดแสวงเครื่อง และอาวุธต่างๆ จนกระทั่งเวลา 20:30 น. กลุ่มวัยรุ่นขับขี่รถจักรยานยนต์จำนวน 15-20 คน ออกจากพื้นที่ดินแดง ตระเวนทั่ว กทม. ทุบทำลายทรัพย์สินราชการ เผาป้อมจราจร 6 จุด ได้แก่ ในเขต สน.บางซื่อ 3 จุด คือแยกสะพานควาย แยกประดิพัทธ์ และทางขึ้นทางด่วนดาวคะนอง ในเขตสน.ลุมพินี 1 จุด คือ แยกราชประสงค์ ในเขต สน.พญาไท 1 จุด คือ แยกอุรุพงศ์ และในเขต สน.มักกะสัน 1 จุด คือ แยกมิตรสัมพันธ์ 
ทางกองบัญชาการตำรวจนครบาลสั่งรวบรวมพยานหลักฐาน เพื่อนำตัวมาดำเนินคดีโดยเฉพาะข้อหาสมคบคิดมากกว่า 10 คนขึ้นไป ก่อความไม่สงบตาม ป.อ. ม.215 วางเพลิงตาม ม.217 ทำให้เสียทรัพย์ตาม ม.358 ตลอดจน พ.ร.ก. ฉุกเฉินฯ และ พ.ร.บ. โรคติดต่อฯ
กรณีเพจแนวร่วมธรรมศาสตร์และการชุมนุม โพสต์ข้อความเชิญชวนนัดหมายชุมนุม ตำรวจจึงขอหมายศาล จับกุมแอดมินเพจแล้วบางส่วนเมื่อวานนี้ (22 ก.ย. 64) เวลา 12:45 น. ได้นำหมายจับ 1506/2564 จับกุม นางสาวปนัสยา สิทธิจิรวัฒนกุล หรือรุ้ง สมาชิกแนวร่วมธรรมศาสตร์และการชุมนุม ในเขตพื้นที่ สภ.คลองหลวง ในข้อหาตาม ม.14 พ.ร.บ. คอมพิวเตอร์ฯ พ.ศ. 2564 และ ป.อ. ม.116 นำส่งพนักงานสอบสวนเพื่อดำเนินคดี
พล.ต.ต.ปิยะ รายงานตัวเลขการดำเนินคดีกับผู้ชุมนุม ตั้งแต่เดือนกรกฎาคม จนถึงปัจจุบัน มีทั้งสิ้น 220 คดี มีผู้เข้าข่ายดำเนินคดีหรือผู้ต้องหา จำนวน 808 คน จับกุมหรือควบคุมตัวได้แล้ว 563 คน ที่เหลือรอพิสูจน์ทราบ จับกุมตัว และขอศาลออกหมายต่อไป
""มีผู้ต้องหาบางส่วนได้รับการประกันตัวออกมาแล้วกระทำผิดซ้ำ ผบช.น.จึงสั่งพนักงานสอบสวนทำหน้าที่ทำความเข้าใจให้แต่ละส่วนช่วยกัน มันไม่ใช่การชุมนุม เป็นการกระทำผิดกฎหมายอาญา ทำให้ประชาชนเดือดร้อน ส่วนกรณีเยาวชนต้องดำเนินการตามข้อตกลงเจนีวา การดำเนินคดีเด็กและเยาวชนต้องมีสหวิชาชีพ ทำความเข้าใจกับผู้ปกครองและชุมชนด้วย ที่ผ่านมาจึงพบว่ามีสัดส่วนเด็กลดลง เหลือเพียงผู้ใหญ่เป็นส่วนใหญ่ จากนี้ก็มั่นใจ ตามการยืนยันของท่าน ผบช.น. ช่วงนี้เอาอยู่แน่นอน ทางตำรวจมีมาตรการทางกฎหมายสำหรับบุคคลแต่ละกลุ่ม ตลอดจนวางมาตรการรักษาความสงบเรียบร้อย และจับกุมผู้ดำเนินคดีต่อไป"" พล.ต.ต.ปิยะ ชี้แจงปิดท้าย
ทั้งนี้ ผู้สื่อข่าวได้รับรายงานจากทีมสังเกตการณ์การชุมนุม Mobdata เมื่อเวลา 11.08 น. ระบุว่า พล.ต.ท. ภัคพงศ์ พงษ์เภตรา ผู้บัญชาการตำรวจนครบาล ให้สัมภาษณ์ต่อผู้สื่อข่าวก่อนทางที่สำนักงานตำรวจนครบาลจะแถลงสถานการณ์การชุมนุม ประจำวันที่ 23 ก.ย. 64

พล.ต.ท. ภัคพงศ์ พงษ์เภตรา ผู้บัญชาการตำรวจนครบาล ที่มา ไลฟ์ถ่ายทอดสด The Reporters
 
เมื่อผู้สื่อข่าวถามว่า ตำรวจจะเข้มงวดในการปราบปรามหรือไม่ เพราะเยาวชนเหมือนจะทำเรื่อยๆ พล.ต.ท. ภัคพงศ์ ตอบว่า ""อยากจะให้ประชาชนที่ทราบเบาะแสแจ้งข่าวให้เจ้าหน้าที่ตำรวจก่อนและอีกส่วนคือการสร้างจิตสำนึก ผู้ก่อเหตุจะด้วยเหตุใดก็แล้วแต่ การกระทำของเขามันก่อเหตุความเดือดร้อนในบ้านเมือง กระทบต่อการใช้ชีวิตโดยปกติของประชาชน ผมไม่เข้าใจว่าจะทำเพื่ออะไร ค่าก่อสร้างอะไรก็แล้วแต่ ก็เป็นเงินของพี่น้องประชาชนทั้งนั้น อันนี้คงเป็นเรื่องจิตสำนึกของคนทำว่าเขาคิดยังไง อ่านยังไง ใครที่รู้เห็นก็ช่วยกันตักเตือน หรือว่าจะแจ้งเจ้าหน้าที่ตำรวจเพื่อที่จะสามารถรวบรวมพยานหลักฐานดำเนินการตามกฎหมายได้ ในส่วนของเจ้าหน้าที่ตำรวจก็คงต้องปรับในการรักษาสถานที่สำคัญ ซึ่งตรงนี้เราก็ทำอยู่...คงจะพยายามปรับยุทธวิธีให้เกิดผลโดยเร็ว""
""เป็นเรื่องปกติ เขามีช่องโอกาสเขาก็ทำ ตำรวจก็ต้องปิดช่องโอกาส ก็เหมือนการก่อเหตุอาชญากรรมว่าตอนนี้มีมูลเหตุที่อยากจะก่อเหตุวุ่นวาย ทำลายทรัพย์สิน เราเองก็ไม่รู้จะทำยังไงเพื่อให้โอกาสน้อยลง อย่างเมื่อเช้าก็มีการประชุมหารือแนวทาง""
ผู้สื่อข่าวสอบถามว่า หลายคนมองว่าผู้ก่อเหตุมีไม่กี่คน และเป็นวัยรุ่น ไม่ได้เป็นแกนนำ แต่ทำไมตำรวจถึงไม่สามารถควบคุมหรือปราบปรามสถานการณ์นี้ได้ พล.ต.ท.ภัคพงศ์ กล่าวว่า ""ตำรวจจะต้องวางมาตรการ เหมือนักบการชุมนุมที่มีการรวบรวมพยานหลักฐาน และพิสูจน์ทราบตัวบุคคล มีการขอหมายค้น บ้านเรือนที่พักอาศัย กรณียืนยันหลักฐานพอก็ดำเนินคดี มีอย่างที่นำเรียนว่าเมื่อเช้าวันนี้ ผบ.ตร. เรียกประชุม เดี๋ยวจัดการให้ไม่ต้องเป็นห่วง""
""มันต้องเอาสื่อมวลชนเป็นอาสาสมัครแล้วไหม"" พล.ต.ท. ภัคพงศ์ กล่าวทิ้งท้าย
ข่าวการเมืองสำนักงานตำรวจแห่งชาติกองบัญชาการตำรวจนครบาลผู้ชุมนุมแยกดินแดงแยกดินแดงกลุ่มทะลุแก๊ซแนวร่วมธรรมศาสตร์และการชุมนุมทะลุฟ้าเผาป้อมตำรวจติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/C7GVUuB-Kf8/95126,23_09_2021
สถานการณ์แรงงานประจำสัปดาห์ 17-23 ก.ย. 2564,"Submitted on Thu, 2021-09-23 12:54ก.แรงงาน ขยายผลหญิงไทยถูกหลอกค้ากามดูไบ ปราบนายหน้าเถื่อน
นายสุชาติ ชมกลิ่น รัฐมนตรีว่าการกระทรวงแรงงาน สั่งการศูนย์ประสานการปราบปรามผู้เป็นภัยต่อคนหางาน กรมการจัดหางาน (กกจ.) เร่งตรวจสอบขยายผลกรณีนายหน้าเถื่อนหลอกหญิงไทยอ้างบินทำงานนวดที่เมืองดูไบ สหรัฐอาหรับเอมิเรตส์ ฝั่ง กกจ.รับลูกแข็งขัน ใช้มาตรการป้องกัน ป้องปราม และปราบปราม
รมว.แรงงานกล่าวว่า กรณีหญิงไทยที่ร้องขอความช่วยเหลือทางโซเชียลมีเดียว่าถูกหลอกให้มาขายบริการที่เมืองดูไบ จนภายหลังได้เข้าช่วยเหลือกลับประเทศไทยอย่างปลอดภัย ล่าสุดได้สั่งการศูนย์ประสานการปราบปรามผู้เป็นภัยต่อคนหางาน กกจ.ให้เร่งขยายผลไปที่ต้นตอกระบวนการ สายนายหน้าเถื่อนเพื่อดำเนินคดีตามกฎหมาย
“ขอเตือนไปยังผู้มีพฤติการณ์เป็นสายนายหน้าเถื่อนว่า การหลอกลวงผู้อื่นว่าสามารถหางาน หรือส่งไปฝึกงานในต่างประเทศได้ โดยการหลอกลวงดังว่านั้นได้ไปซึ่งเงินหรือหรือประโยชน์อื่นจากผู้ถูกหลอกลวง ต้องระวางโทษจำคุก 3-10 ปี หรือปรับตั้งแต่ 60,000-200,000 บาท หรือทั้งจำทั้งปรับ และการโฆษณาการจัดหางานโดยไม่ได้รับอนุญาตจาก กกจ.มีความผิดต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ ตาม พรบ.จัดหางานและคุ้มครองคนหางาน พ.ศ.2528 และที่แก้ไขเพิ่มเติม”
รมว.แรงงานกล่าวด้วยว่า คนหางานอย่าหลงเชื่อคำชักชวนให้เดินไปทำงานต่างประเทศอย่างผิดกฎหมาย หรือโฆษณาเกินจริง หากมีการชักชวนให้หลีกเลี่ยงขั้นตอนตามกฎหมาย เช่น ใช้วีซ่าท่องเที่ยวเพื่อทำงาน หรือเดินทางไปทำงานต่างประเทศโดยไม่ผ่านด่านตรวจคนหางาน ณ ท่าอากาศยาน ให้สงสัยได้เลยว่าท่านกำลังโดนหลอก ซึ่งจะทำให้เสียเงิน เกิดอันตรายต่อชีวิต รวมทั้งถูกดำเนินคดีตามกฎหมายอีกด้วย
ด้านนายไพโรจน์ โชติกเสถียร อธิบดีกรมการจัดหางาน กล่าวว่า การคุ้มครอง ดูแล และช่วยเหลือคนหางานที่ทำงานทั้งในและต่างประเทศให้ได้รับการปฏิบัติตามกฎหมาย เป็นภารกิจของศูนย์ประสานการปราบปรามผู้เป็นภัยต่อคนหางาน กกจ.
ผลการดำเนินคดีตั้งแต่วันที่ 1 ตุลาคม 2563-7 กันยายน 2564 มีการดำเนินคดีสายนายหน้าเถื่อนแล้ว 93 ราย หลอกลวงคนหางานทั้งสิ้น 195 คน คิดเป็นมูลค่าความเสียหายจำนวน 17,500,365 บาท ซึ่งประเทศที่พบคนหางานถูกหลอกลวงไปทำงานมากที่สุด ได้แก่ แคนาดา ญี่ปุ่น สาธารณรัฐเกาหลี (เกาหลีใต้) สวีเดน และออสเตรเลีย ตามลำดับ
กรมการจัดหางานมีมาตรการป้องกัน ป้องปราม และปราบปรามการหลอกลวงไปทำงานต่างประเทศ ดังนี้
– ด้านการป้องกัน โดยให้ความรู้แก่ผู้นำชุมชน ประชาชนและคนหางานทั่วไป เพื่อให้เกิดความรู้ความเข้าใจในเรื่องขั้นตอนการเดินทางไปทำงานต่างประเทศอย่างถูกต้อง ประกาศคำเตือน รูปแบบ หรือกลวิธีการหลอกลวงคนหางานของสาย/นายหน้า ผ่านสื่อต่าง ๆ หรือหอกระจายข่าวประจำหมู่บ้าน รวมทั้งเปิดให้ประชาชนสามารถแจ้งเบาะแส หรือร้องเรียนได้ทางสายด่วน กระทรวงแรงงาน 1506 กด 2 กรมการจัดหางาน
– ด้านการป้องปราม มอบหมายเจ้าหน้าที่เฝ้าระวัง ตรวจสอบและติดตามเครือข่ายสังคมออนไลน์ของบุคคลที่โฆษณาชักชวนและรับสมัครคนหางานไปทำงานต่างประเทศผ่านทางโซเชียลมีเดีย รวมทั้งโพสต์ข้อความตอบโต้เพื่อสกัดกั้นการโฆษณาชักชวนดังกล่าว เพื่อมิให้คนหางานตกเป็นเหยื่อของกลุ่มมิจฉาชีพ
นอกจากนี้ยังประสานความร่วมมือระหว่างผู้นำชุมชน อาสาสมัคร ให้มีส่วนร่วมในการสอดส่อง ดูแล และแจ้งข่าวให้หน่วยงานราชการทราบ และตรวจสอบการเดินทางไปทำงานต่างประเทศของคนหางาน ณ ด่านตรวจคนหางานเพื่อป้องกันการลักลอบไปทำงานอย่างผิดกฎหมาย หรือถูกชักชวนไปทำงานอย่างผิดกฎหมายอย่างเข้มงวด
– ด้านการปราบปราม ทำหน้าที่ร้องทุกข์กล่าวโทษเพื่อดำเนินคดีกับบริษัทจัดหางานบุคคล หรือกลุ่มบุคคลที่กระทำการผ่าฝืนหรือไม่ปฏิบัติตามพระราชบัญญัติจัดหางานและคุ้มครองคนหางาน พ.ศ. 2528 และที่แก้ไขเพิ่มเติม และประสานการติดตามการออกหมายจับจากพนักงานสอบสวนเพื่อติดตามจับกุมตัวผู้กระทำผิด
“สำหรับผู้ที่ต้องการเดินทางไปทำงานต่างประเทศสามารถขอรับคำปรึกษาจากเจ้าหน้าที่ได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือศึกษาข้อมูลเพิ่มเติมได้ที่เว็บไซต์ www.doe.go.th/overseas หรือที่สายด่วนกระทรวงแรงงาน โทร.1506 กด 2 กรมการจัดหางาน และสายด่วนกรมการจัดหางาน โทร. 1694 และตรวจสอบรายชื่อบริษัทจัดหางานที่ได้รับอนุญาตที่เว็บไซต์ www.doe.go.th/ipd” อธิบดีกรม กกจ.กล่าว
ที่มา: ประชาชาติธุรกิจ, 22/9/2564
รมว.แรงงาน แจงเคส 3 สหภาพยื่นหนังสือ ทวงถามความคืบหน้าช่วยเหลือแรงงานถูกลอยแพ
21 ก.ย. 2021 นายสุชาติ ชมกลิ่น รัฐมนตรีว่าการกระทรวงแรงงาน ชี้แจงกรณี 3 สหภาพ แรงงาน ประกอบด้วย สหภาพแรงงานไทรอัมพ์อินเตอร์เนชั่นแนลแห่งประเทศไทย สหภาพแรงงานบอดี้แฟชั่น และสหภาพแรงงานทอสเท็มไทย ได้ยื่นหนังสือทวงถามความคืบหน้าในการดำเนินการให้ความช่วยเหลือกรณี ลูกจ้างถูกเลิกจ้าง ว่า พลเอกประยุทธ์ จันทรโอชา นายกรัฐมนตรีและรัฐมนตรีว่าการกระทรวงกลาโหม ได้ให้ความห่วงใยและย้ำเตือนให้กระทรวงแรงงานดูแลลูกจ้างที่ได้รับผลกระทบจากสถานการณ์การแพร่ระบาดของ โรคติดเชื้อไวรัสโคโรนา 2019 ที่สถานประกอบกิจการต้องเลิกจ้างลูกจ้างบางส่วนหรือทั้งหมดหรือต้องปิดกิจการลง
โดยให้ลูกจ้างได้รับผลกระทบน้อยที่สุด ทั้งนี้กระทรวงแรงงานไม่ได้นิ่งนอนใจ ได้มอบหมายให้นายสุเทพ ชิต ยวงษ์ เลขานุการรัฐมนตรีว่าการกระทรวงแรงงาน กำกับดูแลในเรื่องนี้ และให้นายวรรณรัตน์ ศรีสุขใส รอง อธิบดีกรมสวัสดิการและคุ้มครองแรงงานเร่งให้ความช่วยเหลือ
โดยทั้ง 3 สหภาพแรงงานได้ยื่นหนังสือทวงถามความคืบหน้า ซึ่งกระทรวงแรงงานได้ดำเนินการในกรณี ต่างๆ ไปแล้วดังนี้ กรณีบริษัท บริลเลียนท์ อัลไลแอนซ์ไทยโกลบอล จำกัด จ.สมุทรปราการ เมื่อวันที่ 11 มี.ค. 2564 บริษัทฯ มีหนังสือเลิกจ้างลูกจ้างทั้งหมดจำนวน 1,388 คน เนื่องจากได้รับผลกระทบจากสถานการณ์โควิด และให้มีผลการเลิกจ้างทันที ซึ่งพนักงานตรวจแรงงานสอบสวนแล้วมีคำสั่งให้บริษัทฯ จ่ายเงินแก่ลูกจ้าง รวมเป็น เงินทั้งสิ้น 243,537,318.67 บาท
โดยกรมสวัสดิการและคุ้มครองแรงงาน (กสร.) จ่ายเงินสงเคราะห์จากกองทุน สงเคราะห์ลูกจ้างแก่ลูกจ้าง จำนวน 1,231 คน เป็นเงินจำนวน 22,321,856 บาท และสำนักงานประกันสังคมจ่ายเงินประกันการว่างงานแก่ลูกจ้าง เป็นเงินจำนวน 65,540,768 บาท
ทั้งนี้ กสร. ได้ดำเนินคดีอาญากับบริษัทฯ และกรรมการผู้มีอำนาจฐานฝ่าฝืนหรือไม่ปฏิบัติตามกฎหมาย กรณีไม่จ่ายค่าจ้างสำหรับวันหยุดพักผ่อนประจำปี ค่าจ้างแทนการบอกกล่าวล่วงหน้า ค่าชดเชย และไม่ปฏิบัติตามคำสั่งพนักงานตรวจแรงงาน โทษจำคุกไม่เกินหนึ่ง ปี หรือปรับไม่เกินหนึ่งแสนบาท หรือทั้งจำทั้งปรับ ต่อสถานีตำรวจภูธรอำเภอบางเสาธง
ซึ่งผลการดำเนินคดีศาล ออกหมายจับกรรมการผู้มีอำนาจ เมื่อวันที่ 17 ก.ย. 2564 ส่วนการดำเนินคดีแพ่ง ได้ยื่นฟ้องบริษัทฯ เพื่อให้ ปฏิบัติตามคำสั่งพนักงานตรวจแรงงาน ต่อศาลแรงงานภาค 1 โดยศาลนัดพิจารณาและไกล่เกลี่ย ในวันที่ 18 ต.ค. 2564 ทั้งนี้กระทรวงแรงงานได้มอบหมายให้กรมการจัดหางานได้สรรหาตำแหน่งงานว่างให้แก่ลูกจ้าง 1,834 ตำแหน่ง
นายสุชาติ กล่าวต่อไปว่า สำหรับกรณีบริษัท ทอสเท็มไทย จำกัด นายจ้าง และสภาพแรงงานทอสเท็มไทย กสร. ได้มอบพนักงานประนอมข้อพิพาทแรงงานนัดทั้งสองฝ่ายร่วมเจรจาหาข้อยุติ กรณีนายจ้างประกาศ เปลี่ยนแปลงการยกเสิกการลาหยุดพิเศษเนื่องจากเป็นกลุ่มเสี่ยงติดเชื้อโควิด – 19 ในวันที่ 22 ก.ย. 2564 เวลา 10.00 น. ณ สำนักงานสวัสดิการและคุ้มครองแรงงานจังหวัดปทุมธานี ซึ่งเชื่อว่าทั้ง 2 ฝ่ายจะร่วมเจรจากัน บนพื้นฐานของหลักการแรงงานสัมพันธ์ที่ดี และได้ข้อยุติเป็นที่พอใจ
ที่มา: มติชนออนไลน์, 21/9/2564
ทบทวนมติ ครม. 8 ธ.ค. 2513 เรื่อง การแก้ไขปัญหาขาดแคลนแพทย์
21 ก.ย. 2564 คณะรัฐมนตรีมีมติเห็นชอบตามที่กระทรวงสาธารณสุข (สธ.) เสนอทบทวนมติคณะรัฐมนตรีเมื่อวันที่ 8 ธ.ค. 2513 เรื่อง การแก้ไขปัญหาขาดแคลนแพทย์ โดยกำหนดคุณสมบัติของนักศึกษาแพทย์ผู้ทำสัญญาการเป็นนักศึกษาแพทย์ที่เข้าปฏิบัติงานชดใช้ทุน ดังนี้
สาระสำคัญเดิม นักศึกษาทุกคนจะต้องทำสัญญาเป็นข้อผูกพันว่าเมื่อสำเร็จการศึกษาตามหลักสูตรแพทยศาสตรบัณฑิตแล้วจะต้องทำงานให้แก่ราชการเป็นเวลา 3 ปี
สาระสำคัญที่ขอปรับปรุง นักศึกษาทุกคนจะต้องทำสัญญาเป็นข้อผูกพันว่าเมื่อสำเร็จการศึกษาตามหลักสูตรแพทยศาสตรบัณฑิตและได้รับใบอนุญาตประกอบวิชาชีพเวชกรรมจึงจัดสรรให้ไปปฏิบัติงานชดใช้ทุน และต้องทำงานให้แก่ราชการเป็นเวลา 3 ปี
และให้ สธ. และหน่วยงานที่เกี่ยวข้องรับความเห็นของหน่วยงานที่เกี่ยวข้องไปพิจารณาดำเนินการต่อไปด้วย
ทั้งนี้ สธ. ได้เสนอขอปรับปรุงหลักเกณฑ์และเงื่อนไขข้อผูกพันของนักศึกษาแพทย์ที่จะต้องเข้าปฏิบัติงานชดใช้ทุนให้เป็นผู้สำเร็จการศึกษาตามหลักสูตรแพทยศาสตรบัณฑิตที่ต้องได้รับใบอนุญาตเป็นผู้ประกอบวิชาชีพเวชกรรม (ใบอนุญาตฯ) ซึ่งคณะกรรมการพิจารณาจัดสรรนักศึกษาแพทย์ผู้ทำสัญญาการเป็นนักศึกษาแพทย์ ในคราวประชุมครั้งที่ 1/2564 เมื่อวันที่ 1 เม.ย. 2564 มีมติเห็นชอบแล้ว เนื่องจากในช่วงปี พ.ศ. 2562 - 2564 นักศึกษาแพทย์ผู้สำเร็จการศึกษาที่สอบไม่ผ่านใบอนุญาตฯ (ไม่สามารถปฏิบัติงานในตำแหน่งนายแพทย์) มีแนวโน้มเพิ่มสูงขึ้น คิดเป็นประมาณร้อยละ 8.91 ของจำนวนนักศึกษาแพทย์ที่สำเร็จการศึกษาทั้งหมด ส่งผลให้ส่วนราชการ/หน่วยงานอื่น ๆ นอกสังกัด สธ. ส่งตัวนักศึกษากลุ่มดังกล่าวคืนมาปฏิบัติงานชดใช้ทุนยังหน่วยงานในสังกัด สธ. ในตำแหน่งนักวิชาการสาธารณสุขทำให้ สธ. ไม่มีตำแหน่งนักวิชาการสาธารณสุขเพียงพอในการบรรจุนักศึกษาแพทย์ดังกล่าว รวมทั้งยังสูญเสียโอกาสในการบรรจุอัตรากำลังในตำแหน่งนักวิชาการสาธารณสุขจากสาขาอาชีพอื่นที่เกี่ยวข้อง
ที่มา: มติคณะรัฐมนตรี, 21/9/2564
ราชทัณฑ์” ปลื้ม “เอกชน” ขานรับ “นิคมอุตสาหกรรมราชทัณฑ์” อ้าแขนรับ “นักโทษ” 1,000 คน ร่วมเสริมกำลังการผลิต-ขับเคลื่อนอุตสาหกรรมหลังนำร่อง “สมุทรปราการ โมเดล” คืนคนดีสู่สังคม “บริษัทชั้นนำ” จ่อรอรับเพิ่ม หลังสถานการณ์โควิด-19 อีก 300-400 คน
21 ก.ย. 2564 นายอายุตม์ สินธพพันธุ์ อธิบดีกรมราชทัณฑ์ เปิดเผยว่า ตามที่นายสมศักดิ์ เทพสุทิน รัฐมนตรีว่าการกระทรวงยุติธรรม ได้เล็งเห็นถึงความสำคัญในเรื่องมนุษยชนและต้องการให้โอกาสผู้ต้องขังได้กลับตนเป็นพลเมืองดีของสังคมอีกครั้ง จึงได้ริเริ่มโครงการ “นิคมอุตสาหกรรมราชทัณฑ์ คืนคนดีสู่สังคม เปลี่ยนภาระให้เป็นพลัง” ทั้งนี้ ภายหลังได้นำร่องโครงการที่จังหวัดสมุทรปราการเป็นแห่งแรก ในโครงการ “สร้างงาน สร้างอาชีพ ฝึกทักษะการทำงานในภาคอุตสาหกรรม” หรือ “สมุทรปราการ โมเดล” ด้วยการทดลองนำผู้ได้รับการพักการลงโทษและถูกคุมประพฤติโดยติดอุปกรณ์อิเล็กทรอนิกส์ หรือ EM จำนวน 1,000 คน ออกไปทำงานในสถานประกอบการนิคมอุตสาหกรรม เพื่อสร้างความมั่นใจต่อภาคอุตสาหกรรมให้เห็นถึงศักยภาพของผู้ต้องขัง และช่วยเสริมกำลังการผลิตให้กับภาคอุตสาหกรรมที่ขาดแคลนแรงงานในการขับเคลื่อนระบบการผลิต หลังจากเกิดปัญหาแรงงานต่างด้าวจำนวนมากถูกผลักดันให้กลับประเทศจากสถานการณ์การแพร่ระบาดของโรคโควิด-19 อย่างรุนแรง ล่าสุด บริษัทเอกชนหลายแห่งได้ให้ความสนใจตอบรับผู้ต้องขังที่ได้รับการพักโทษและ ติดอุปกรณ์ EM ไปทำงาน พร้อมจัดหาที่พักและสวัสดิการตามที่กฎหมายกำหนด นอกจากนี้ ยังมีอีกหลายบริษัท ที่ติดต่อเข้ามายังกรมราชทัณฑ์ เพื่อขอจ้างงานระยะยาวภายหลังจากสถานการณ์โรคโควิด-19 เข้าสู่ภาวะปกติ ซึ่งมีประมาณ 300-400 คน
“การสร้างงานรวมถึงการให้ความรู้ทางวิชาชีพเป็นเรื่องสำคัญที่ท่านรัฐมนตรีว่าการกระทรวงยุติธรรมนายสมศักดิ์ เทพสุทิน ติดตามใกล้ชิดและกำชับมาตลอดว่ากรมราชทัณฑ์ต้องทำให้เสร็จลุล่วง สิทธิของผู้ต้องขังต้องเสมอภาคเพราะเขาคือประชาชนคนไทยเช่นเดียวกัน ดังนั้น เมื่อพ้นโทษพวกเขาต้องมีงานทำและสามารถเดินอยู่ในสังคมได้ มีงาน มีรายได้ ไม่หวนกลับไปกระทำผิดซ้ำ เฉกเช่นเดิม” นายอายุตม์ กล่าว
อธิบดีกรมราชทัณฑ์ ยังกล่าวด้วยว่าก่อนการส่งผู้ต้องขังเข้าทำงานในนิคมอุตสาหกรรม กรมราชทัณฑ์จะคัดเลือกผู้ต้องขังชั้นกลางขึ้นไปที่เข้าเกณฑ์ครบกำหนดปล่อยตัว เข้าโครงการเตรียมความพร้อมฝึกทักษะการทำงาน 1-2 ปี และเมื่อผู้ต้องขังผ่านการฝึกอบรมแล้ว จะได้รับการพิจารณาให้เข้าสู่โครงการพักการลงโทษ กรณี มีเหตุพิเศษด้านฝึกทักษะการทำงานในนิคมอุตสาหกรรม เพื่อออกไปทำงานจริงในนิคมอุตสาหกรรม ภายหลังการปล่อยตัวพ้นโทษและติดอุปกรณ์ EM ควบคู่กับการดูแลผู้กระทำผิดหลังปล่อยทั้งระบบ”
นายอายุตม์ กล่าวต่อว่า โครงการดังกล่าวยังช่วยแก้ไขปัญหานักโทษล้นเรือนจำได้อีกด้วย เนื่องจากสถานการณ์การเพิ่มขึ้นของผู้ต้องขังอย่างต่อเนื่อง ทำให้ปัจจุบันกรมราชทัณฑ์มีผู้ต้องขังอยู่ในความควบคุมดูแลจำนวน 305,447 คน ขณะที่ศักยภาพภายในเรือนจำและทัณฑสถานสามารถรองรับได้เพียง 299,048 คน กรมราชทัณฑ์จึงได้ดำเนินการการจัดตั้งนิคมอุตสาหกรรมราชทัณฑ์ เพื่อลดความแออัดที่จะส่งผลกระทบต่อการบริหารงานเรือนจำหลายๆ ด้าน อีกทั้งจากสภาพเศรษฐกิจในปัจจุบัน คาดการณ์ว่าภายใน 10 ปี จะมีอัตราการเพิ่มของผู้ต้องขังสูงขึ้น และในจำนวนนี้จะมีผู้พ้นโทษกลับมากระทำผิดซ้ำเพิ่มขึ้นด้วย เพื่อแก้ไขปัญหาเหล่านี้กรมราชทัณฑ์จึงหวังเป็นอย่างยิ่งว่าโครงการดังกล่าวจะเพิ่มโอกาสให้ผู้พ้นโทษมีพื้นที่ยืนในสังคมมากขึ้น กลับไปเป็นทรัพยากรมนุษย์ที่สามารถเติมเต็มและขับเคลื่อนชุมชนเศรษฐกิจสังคมอย่างยั่งยืน ไม่ทำร้ายสังคมไม่กลับมากระทำผิดซ้ำ
ที่มา: ประชาสัมพันธ์ กรมราชทัณฑ์, 21/9/2564
ครม.อนุมัติหลักการร่างกฎกระทรวงคุ้มครองแรงงานในงานประมงฉบับปรับปรุงใหม่ ยกมาตรฐานคุ้มครองแรงงานประมงทะเล
21 ก.ย. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า คณะรัฐมนตรี(ครม.)อนุมัติหลักการร่างกฎกระทรวงคุ้มครองแรงงานในงานประมง โดยมีสาระสำคัญเป็นการปรับปรุงกฎกระทรวงคุ้มครองแรงงานในงานประมงทะเล พ.ศ. 2557 และกฎกระทรวงคุ้มครองแรงงานในงานประมงทะเล(ฉบับที่ 2 ) พ.ศ.2561 ซึ่งปัจจุบันกฎหมายทั้ง 2 ฉบับมีบทบัญญัติบางประการไม่สอดคล้องกับสภาพการจ้างแรงงานและสภาพการทำงานในเรือประมงทะเล
สำหรับรายละเอียดสำคัญที่ปรับปรุงแก้ไข ได้แก่ กำหนดห้ามนายจ้าง จ้างลูกจ้างที่มีอายุต่ำกว่า 18 ปีทำงานในเรือประมง และกำหนดให้นายจ้างดำเนินการจัดให้ลูกจ้างมีเวลาพัก จัดทำสัญญาจ้าง นำลูกจ้างซึ่งเป็นคนประจำเรือกลับเข้ามาในราชอาณาจักร และจัดทำทะเบียนลูกจ้าง จัดทำเอกสารเกี่ยวกับการจ่ายค่าจ้างและค่าทำงานในวันหยุด, กำหนดให้ยื่นคำร้องว่านายจ้างไม่ปฏิบัติตามกฎกระทรวง, กำหนดให้มีการจ่ายค่าจ้างและค่าทำงานในวันหยุด กำหนดให้จ่ายค่าจ้างแก่ลูกจ้างเป็นค่าจ้างรายเดือน และจ่ายค่าจ้าง ค่าทำงานในวันหยุดให้แก่ลูกจ้างผ่านบัญชีธนาคารของลูกจ้าง
นอกจากนี้ยังกำหนดให้ลูกจ้างมีวันหยุดประจำปี มีสิทธิลาป่วย และให้นายจ้างจ่ายเงินให้แก่ลูกจ้างที่ตกค้างอยู่ในต่างประเทศเนื่องจากการทำงาน, กำหนดให้นายจ้างจัดให้มีอาหาร น้ำดื่มที่มีคุณภาพถูกสุขลักษณะในปริมาณที่เพียงพอ อุปกรณ์หรือระบบสื่อสารผ่านดาวเทียม และให้ความรู้แก่ลูกจ้างเกี่ยวกับสภาพการทำงาน การใช้เครื่องมือ สุขภาพอนามัย สภาพความเป็นอยู่บนเรือ และอุปกรณ์ความปลอดภัยบนเรือก่อนการทำงาน และหากนายจ้างได้จัดทำสัญญาจ้าง ทะเบียนลูกจ้างในงานประมงทะเลตามกฎกระทรวงคุ้มครองแรงงานในงานประมงทะเล พ.ศ. 2557 และที่แก้ไขเพิ่มเติมโดยกฎกระทรวงคุ้มครองแรงงานในงานประมงทะเล(ฉบับที่ 2 ) พ.ศ.2561 ให้ถือว่านายจ้างได้จัดทำสัญญาจ้างและทะเบียนลูกจ้างตามกฎกระทรวงนี้แล้ว
ที่มา: กลุ่มประชาสัมพันธ์และเผยแพร่ สำนักโฆษก, 21/9/2564
ครม.ขยายเวลาลดเงินสมทบประกันสังคม 3 เดือน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรีอนุมัติหลักการร่างกฎกระทรวงกำหนดอัตราเงินสมทบกองทุนประกันสังคม (ฉบับที่ ..) พ.ศ. .... ขยายเวลาปรับลดอัตราจ่ายเงินสมทบกองทุนประกันสังคมเพิ่มอีก 3 เดือน ตั้งแต่วันที่ 1 ก.ย. - 30 พ.ย.2564 ลดอัตราเงินสมทบนายจ้างและผู้ประกันตน มาตรา 33 จากเดิมฝ่ายละร้อยละ 5 เหลือร้อยละ 2.5 ของค่าจ้างผู้ประกันตน ในส่วนผู้ประกันตนตามมาตรา 39 ให้ปรับลดอัตราจ่ายเงินสมบทจากเดิมในอัตราเดือนละ 432 บาท ลดลงเหลือเดือนละ 235 บาท โดยให้มีผลบังคับใช้ ตั้งแต่วันที่ 1 ก.ย.2564 เป็นต้นไป
สำหรับการลดอัตราเงินสมทบงวดเดือน ก.ย. - พ.ย.2564 เพื่อช่วยบรรเทาความเดือดร้อน ของนายจ้างและผู้ประกันตนจากสถานการณ์การระบาดของโรคติดเชื้อไวรัสโคโรนา 2019 ทำให้ผู้ประกันตนในระบบจ่ายเงินสมทบลดลงเป็น 10,721 ล้านบาท และนายจ้างจ่ายลดลงเป็น 9,629 ล้านบาท ส่งผลดีต่อผู้ประกันตนทำให้สามารถนำเงินส่วนนี้ไปใช้จ่าย ช่วยเสริมสภาพคล่องได้ประมาณ 945 - 1,575 บาทต่อคน และนายจ้าง มีสภาพคล่องขึ้น เพื่อให้ดำเนินกิจการต่อไปได้
ที่มา: Thai PBS, 21/9/2564
เอเชียประกันภัยชี้แจงยังไม่เลิกกิจการ ย้ำปลดพนักงานลดสาขาแค่แผนลดต้นทุน ใช้ไอทีเข้ามาแทน
ผู้สื่อข่าวรายงานว่า จากกรณีมีบริษัทประกันวินาศภัย 1 ราย ที่เปิดรับประกันภัยโควิดเจอจ่ายจบ ได้เผชิญปัญหาขาดสภาพคล่อง มีการปลดคนงานนั้น ล่าสุดนายจุลพยัพ ศรีกาญจนา ประธานกรรมการบริหารบริษัท เอเชียประกันภัย 1950 จำกัด (มหาชน) เปิดเผยว่า บริษัทยืนยันไม่ได้มีปัญหากรณีเลิกกิจการแต่อย่างใด โดยบริษัทยังมีแนวทางดูแลลูกค้ากรมธรรม์ประกันภัยทุกประเภทอย่างเป็นธรรม ไม่ได้มีปัญหาและไม่ประวิงจ่ายสินไหม โดยเฉพาะประกันภัยโควิด ที่มีการเคลมเข้ามาเป็นจำนวนมากในช่วงโควิดระบาดรุนแรงในช่วงที่ผ่านมา
“บริษัทได้เร่งการจ่ายสินไหมประกันโควิดตามแนวทางของ คปภ. ภายใน 15 วัน ซึ่งปัจจุบันได้ดำเนินการจ่ายเคลมสินไหมไปแล้วกว่า 500-600 ล้านบาท คิดเป็นสัดส่วน 50% ของยอดทั้งหมด และบริษัทยังมีเงินกองทุนเพียงพอ ณ ส.ค.64 ที่ระดับ 140% สูงกว่าที่กฎหมายกำหนด และมีการบริหารสภาพคล่องพอต่อการบริหารจัดการและดำเนินการจ่ายสินไหมได้แน่นอน โดยขณะนี้ส่วนตัวยังไม่พบสัญญาณความผิดปกติของลูกค้า เช่น การขอยกเลิกกรมธรรม์เพราะกระแสข่าวดังกล่าวแต่อย่างใด”
ส่วนการเลิกจ้างพนักงานของบริษัทเป็นความจริง ซึ่งเป็นนโยบายที่ทำมาอย่างต่อเนื่องตั้งแต่ปี 60 จนถึงปัจจุบัน ตามโครงการเลิกจ้างโดยสมัครใจ รวมถึงยังมีการปิดสาขาและลดพื้นที่สำนักงานใหญ่เพื่อควบคุมต้นทุนค่าใช้จ่าย เพราะต้องการนำเทคโนโลยีเข้ามาใช้ทดแทน แต่ยืนยันว่าปัจจุบันบริษัทยังคงพนักงานจำนวนที่เพียงพอต่อการทำธุรกิจและดูแลให้บริการลูกค้าทั้งจ่ายสินไหมและสำรวจภัย ซึ่งบริษัทได้ชี้แจงกับ คปภ.ไปแล้ว
ที่มา: เดลินิวส์, 20/9/2564
อดีตพนักงานบริษัท บริลเลียนท์ อัลไลแอนซ์ ไทย โกลบอลฯ เรียกร้องจ่ายค่าชดเชย หลังถูกเลิกจ้างตั้งแต่เดือน มี.ค. 2564
เมื่อวันที่ 20 ก.ย. 2564 ที่หน้าประตู 3 กระทรวงแรงงาน ตัวแทนสหภาพแรงงานไทรอัมพ์อินเตอร์เนชั่นแนลแห่งประเทศไทย ประมาณ 100 คน นำโดยนางจิตรณวัชรี พะนัด ประธานสหภาพฯ นำรถกระบะติดเครื่องขยายเสียงพร้อมป้ายเรียกร้องมาชุมนุมให้นายสุชาติ ชมกลิ่น รมว.แรงงาน เร่งช่วยคนงาน บริษัท บริลเลียนท์ อัลไลแอนซ์ ไทย โกลบอล จำกัด ที่เป็นสมาชิกสหภาพฯ เป็นลูกจ้างปิดกิจการลอยแพลูกจ้าง 1,300 คน ไม่จ่ายค่าชดเชยตั้งแต่วันที่ 11 มี.ค. ที่ผ่านมา โดยกลุ่มคนงานเคยยื่นข้อเรียกร้องต่อ รมว.แรงงาน และ พล.อ.ประวิตร วงษ์สุวรรณ รองนายกรัฐมนตรี เมื่อเดือน เม.ย. ขอให้นำเงิน 242 ล้านบาทมาจ่ายค่าชดเชยให้ลูกจ้างเพื่อบรรเทาความเดือดร้อน และให้ติดตามนายจ้างมารับผิดชอบจ่ายเงินคืนรัฐบาล พร้อมเอาผิดนายจ้างตามกฎหมาย แต่ไม่มีความคืบหน้า
ผู้สื่อข่าวรายงานว่า รปภ.กระทรวงแรงงาน ได้ปิดประตูทางเข้าไม่ให้กลุ่มผู้ชุมนุมที่เรียกร้องให้ รมว.แรงงาน ลงมารับข้อเรียกร้องเข้าไปด้านในกระทรวง จึงปักหลักปราศรัยโจมตีการทำงานของ รมว.แรงงาน ว่าไม่เป็นที่ไว้วางใจของคนงาน เพิกเฉยไม่สนใจ ไม่ดูแล คนงานเดือดร้อน ทั้งที่ตนเองเคยพูดมาตลอดว่าเคยลำบาก เป็นลูกจ้าง เคยแบกน้ำตาล แต่พอแรงงานถูกเลิกจ้างมาขอให้ช่วยไม่เคยได้พบแม้แต่ครั้งเดียว ไม่สนใจแก้ปัญหา เน้นแต่งานประชาสัมพันธ์ ถ้าไม่แก้ปัญหา ไม่มีความสามารถไปตามนายจ้าง ก็ควรลาออกไป และได้เรียกร้องให้เปิดประตูเจรจาตามหลักแรงงานสัมพันธ์ไม่ใช่ปิดประตูห้ามเข้า
หลังชุมนุมได้ราว 3 ชั่วโมงไม่มีการตอบรับ ผู้ชุมนุมซึ่งเป็นผู้หญิงได้อ้างว่าอยากเข้าห้องน้ำแล้วพากันปีนรั้วเข้าไปด้านใน โดยไปรวมตัวอยู่ใต้ตึกที่ทำงานรัฐมนตรี ก่อนที่ฝนจะถล่มลงมาอย่างหนักจน รปภ.ต้องยอมเปิดประตูให้เข้า และมีนายสุเทพ ชิตยวงษ์ เลขานุการ รมว.แรงงาน เป็นตัวแทนมารับหนังสือและให้ส่งตัวแทนเข้าเจรจากับกรมสวัสดิการและคุ้มครองแรงงาน เพื่อเร่งให้ความช่วยเหลือต่อไป
ที่มา: ไทยรัฐออนไลน์, 21/9/2564
กรมการปกครอง กำชับหน่วยงานฝ่ายปกครองในพื้นที่ 31 จังหวัดในพื้นที่ติดแนวชายแดนประเทศเพื่อนบ้าน สกัดแรงงานผิดกฎหมายลักลอบเข้าประเทศ
ร้อยตำรวจโท ภพชนก ชลานุเคราะห์ รองอธิบดีกรมการปกครอง กล่าวถึงสถานการณ์แพร่ระบาดของโควิด-19 ในปัจจุบันว่า ยังมีตัวเลขการติดเชื้อสูง โดยกรมการปกครองเป็นหน่วยงานหนึ่งที่ต้องช่วยลดตัวเลขการติดเชื้อให้น้อยลง และเยียวยาประชาชนที่ได้รับผลกระทบ โดยปัญหาแรงงานประเทศเพื่อนบ้านหลบหนีเข้าเมืองยังเป็นปัญหาหนึ่งที่ให้ความสำคัญ จึงได้สั่งการให้เจ้าหน้าที่ของกรมการปกครอง ในจังหวัดติดชายแดนประเทศเพื่อนบ้านทั้ง 128 อำเภอ 31 จังหวัด ประสานความร่วมมือกับตำรวจ และเจ้าหน้าที่ที่เกี่ยวข้อง เฝ้าระวังการลักลอบผ่านช่องทางธรรมชาติเข้ามาทำงานในประเทศอย่างเข้มงวด
โดยการตั้งจุดตรวจจุดสกัด การลาดตระเวน เฝ้าตรวจ และการประชาสัมพันธ์สร้างการรับรู้ให้ประชาชนช่วยกันเป็นหูเป็นตาให้กับเจ้าหน้าที่อีกทางหนึ่ง เบื้องต้นที่ผ่านมาสามารถจับกุมผู้ต้องหาหลบหนีเข้าเมือง ผู้นำพา และผู้ให้ที่พักพิง ได้จำนวน 2,534 คน ซึ่งล่าสุดสามารถจับกุมแรงงานประเทศเพื่อนบ้านที่หลบหนีผ่านช่องทางธรรมชาติได้ที่จังหวัดสระแก้วอีกจำนวน 9 คน
นอกจากนี้ได้ปล่อยขบวนรถปันสุขมหาดไทย จากความร่วมมือร่วมใจจากหลายภาคส่วนทั้งภาครัฐ และภาคเอกชน นำสิ่งของเครื่องใช้ อุปโภคบริโภค อาทิ ชุดเวชภัณฑ์ป้องกันโรคติดเชื้อ หรือชุด (PPE) /หน้ากากอนามัย /สเปรย์แอลกอฮอล์ /ข้าวสาร /อาหารแห้ง /อาหารปรุงสำเร็จพร้อมรับประทาน /ทยอยให้ความช่วยเหลือและบรรเทาความเดือดร้อนเบื้องต้นให้แก่ประชาชนที่ได้รับผลกระทบแล้ว สามารถช่วยชาวบ้านในชุมชน 6,750 ครัวเรือน ผู้เดือดร้อน คนยากไร้ คนไร้ที่พึ่งกว่า 10,000 ราย
ที่มา: เดลินิวส์, 20/9/2564
คปภ. เร่งตรวจสอบบริษัทประกันภัยเลิกจ้าง พนง. เพื่อคุ้มครองสิทธิประโยชน์ประชาชน
นายสุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า จากกรณีที่มีข่าวว่าบริษัทประกันวินาศภัยแห่งหนึ่ง ได้แจ้งการเลิกจ้างพนักงานของบริษัทฯ โดยสำนักงาน คปภ. ได้ติดตามและตรวจสอบสถานการณ์ดังกล่าวอย่างใกล้ชิดและต่อเนื่อง เบื้องต้นได้รับรายงานจากบริษัทแห่งนี้ว่า กรณีดังกล่าวบริษัทฯ ได้ดำเนินการเพื่อควบคุมค่าใช้จ่ายของบริษัทฯ ให้สามารถจ่ายค่าสินไหมทดแทนให้กับผู้เอาประกันภัยตามภาระผูกพันได้ และยังคงพนักงานในส่วนที่เกี่ยวข้องกับการดำเนินการจ่ายค่าสินไหมทดแทนไว้
ทั้งนี้ สำนักงานคปภ. ได้ตระหนักถึงความกังวลของประชาชนจากกรณีข่าวของบริษัทแห่งนี้ และเพื่อกำกับดูแลธุรกิจประกันภัย พร้อมทั้งดูแลคุ้มครองสิทธิประโยชน์ของประชาชนผู้เอาประกันภัย ได้ดำเนินการและออกมาตรการที่เกี่ยวข้องกับกรณีดังกล่าว ดังนี้
1. ส่งทีมตรวจสอบเข้าไปตรวจสอบและติดตามสถานการณ์ดังกล่าวแล้ว โดยบูรณาการร่วมกับสายกฎหมายและคดี และสายคุ้มครองสิทธิประโยชน์ เพื่อคุ้มครองสิทธิประโยชน์ของประชาชนผู้เอาประกันภัย อย่างไรก็ตาม ขณะนี้ยังไม่พบการเลิกประกอบกิจการของบริษัท และยังไม่พบพฤติการณ์การยักย้ายถ่ายเททรัพย์สินแต่อย่างใด ซึ่งมีกลไกทางกฎหมายในการป้องกันและควบคุมในส่วนนี้อยู่ อีกทั้งยังไม่พบว่ามีบริษัทประกันภัยอื่นมีปัญหาในลักษณะดังกล่าว
ทั้งนี้ การเลิกประกอบกิจการต้องมีขั้นตอนการดำเนินการ โดยต้องยื่นขออนุญาตต่อคณะกรรมการกำกับและส่งเสริมการประกอบธุรกิจประกันภัย ตามมาตรา 57 แห่งพระราชบัญญัติประกันวินาศภัย พ.ศ. 2535 และแก้ไขเพิ่มเติม ซึ่งขณะนี้ยังไม่มีการยื่นเข้ามาแต่อย่างใด
2. เชิญคณะกรรมการและผู้บริหารบริษัทฯ เพื่อทราบเจตจำนงและชี้แจงในกรณีดังกล่าวเพิ่มเติม พร้อมทั้งให้กำหนดมาตรการแก้ไขปัญหาผลกระทบที่อาจเกิดขึ้นอย่างเหมาะสม โดยคำนึงถึงสิทธิประโยชน์ของผู้เอาประกันภัย
3. ได้กำหนดมาตรการเพื่อแก้ไขปัญหาที่อาจเกิดขึ้นไว้อย่างเป็นระบบและขั้นตอน โดยจะเริ่มจากมาตรการเบาไปหาหนัก ทั้งนี้หากพบว่าบริษัทฯ มีพฤติการณ์ที่เป็นเหตุก่อให้เกิดความเสียหายแก่ประชาชน จะเร่งใช้มาตรการทางกฎหมายโดยเคร่งครัดอย่างรวดเร็ว เพื่อมิให้ปัญหาลุกลามบานปลาย
นายสุทธิพล กล่าวว่า บริษัทฯ ต้องมีสภาพคล่องเพียงพอเพื่อเร่งจ่ายเคลมประกันภัยโควิด-19 ให้เป็นไปตามคำสั่งสำนักงานคปภ. เรื่องให้แก้ไขเพิ่มเติมคู่มือ ระบบงาน และกระบวนการดำเนินการพิจารณาและจ่ายค่าสินไหมทดแทนตามกรมธรรม์ประกันภัยโควิด-19 ของบริษัทประกันวินาศภัย พ.ศ. 2564 ซึ่งบริษัทฯ สามารถเข้าร่วมมาตรการผ่อนปรน ตามที่คณะกรรมการกำกับและส่งเสริมการประกอบธุรกิจประกันภัยได้เห็นชอบมาตรการสำหรับบริษัทประกันวินาศภัยที่มีค่าสินไหมทดแทนโควิด-19 ในช่วงสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) เพื่อแก้ไขปัญหาดังกล่าว
""สำนักงานคปภ. จะติดตามการดำเนินการของบริษัทฯ และบริษัทประกันภัยอื่นๆ อย่างใกล้ชิดและทันที หากมีกรณีที่จะกระทบต่อสิทธิประโยชน์ของประชาชน จะดำเนินการทุกมาตรการที่เกี่ยวข้องควบคู่กับมาตรการทางกฎหมาย เพื่อปกป้องอย่างเต็มความสามารถไม่ให้ประชาชนเดือดร้อน"" เลขาธิการ คปภ.กล่าว
พร้อมระบุว่า ได้แจ้งเตือนไปยังบริษัทประกันภัยที่รับประกันภัยโควิด-19 ให้ดำเนินการต่างๆ อย่างรอบคอบและระมัดระวัง โดยคำนึงถึงสิทธิประโยชน์ของประชาชน และคำถึงถึงสถานการณ์การแพร่ระบาดของโควิด-19 ที่ยังคงมีการเปลี่ยนแปลงอย่างรวดเร็ว จึงขอให้ประชาชนอย่าได้ตื่นตระหนกกับสถานการณ์ดังกล่าว สำหรับบริษัทที่มีปัญหาด้านสภาพคล่อง สำนักงานคปภ. ได้ออกมาตรการผ่อนปรนรองรับไว้แล้ว เพื่อดูแลและคุ้มครองสิทธิประโยชน์ของประชาชนอย่างเต็มที่และเต็มความสามารถในทุกมิติ
ที่มา: RYT9, 20/9/2564
คปภ. ออกแถลงการณ์ กรณีบริษัทประกันภัยแห่งหนึ่งทำการเลิกจ้างพนักงาน เบื้องต้นยังไม่พบการเลิกประกอบกิจการของบริษัท และยังไม่พบพฤติการณ์การยักย้ายถ่ายเททรัพย์สิน
จากกรณีที่มีข่าวว่า บริษัทประกันวินาศภัยแห่งหนึ่งได้แจ้งการเลิกจ้างพนักงานของบริษัทฯ นั้น ล่าสุดวันที่ 19 ก.ย. 2564 คณะกรรมการกำกับและส่งเสริมการประกอบธุรกิจประกันภัย (คปภ.) ได้โพสต์ข้อความผ่านเฟซบุ๊คเพจ PR OIC โดยระบุว่า ดร. สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) ได้เปิดเผยว่า กรณีดังกล่าว สำนักงาน คปภ. ได้ติดตามและตรวจสอบสถานการณ์ดังกล่าวอย่างใกล้ชิดและต่อเนื่อง
เบื้องต้นได้รับรายงานจากบริษัทแห่งนี้ว่า กรณีดังกล่าวบริษัทฯ ได้ดำเนินการเพื่อควบคุมค่าใช้จ่ายของบริษัทฯ ให้สามารถจ่ายค่าสินไหมทดแทนให้กับผู้เอาประกันภัยตามภาระผูกพันได้ และยังคงพนักงานในส่วนที่เกี่ยวข้องกับการดำเนินการจ่ายค่าสินไหมทดแทนไว้
ทั้งนี้ สำนักงาน คปภ. ได้ตระหนักถึงความกังวลของประชาชนจากกรณีข่าวของบริษัทแห่งนี้ และเพื่อกำกับดูแลธุรกิจประกันภัย พร้อมทั้งดูแลคุ้มครองสิทธิประโยชน์ของประชาชนผู้เอาประกันภัย ได้ดำเนินการและออกมาตรการที่เกี่ยวข้องกับกรณีดังกล่าว ดังนี้
1. ส่งทีมตรวจสอบเข้าไปตรวจสอบและติดตามสถานการณ์ดังกล่าวแล้ว โดยบูรณาการร่วมกับสายกฎหมายและคดี และสายคุ้มครองสิทธิประโยชน์ เพื่อคุ้มครองสิทธิประโยชน์ของประชาชนผู้เอาประกันภัย
อย่างไรก็ตาม ขณะนี้ ยังไม่พบการเลิกประกอบกิจการของบริษัท และยังไม่พบพฤติการณ์การยักย้ายถ่ายเททรัพย์สินแต่อย่างใด ซึ่งมีกลไกทางกฎหมายในการป้องกันและควบคุมในส่วนนี้อยู่ อีกทั้ง ก็ยังไม่พบว่ามีบริษัทประกันภัยอื่นมีปัญหาในลักษณะดังกล่าว
ทั้งนี้ การเลิกประกอบกิจการ ต้องมีขั้นตอนการดำเนินการ โดยต้องยื่นขออนุญาตต่อคณะกรรมการกำกับและส่งเสริมการประกอบธุรกิจประกันภัย ตามมาตรา 57 แห่งพระราชบัญญัติประกันวินาศภัย พ.ศ. 2535 และแก้ไขเพิ่มเติม ซึ่งขณะนี้ยังไม่มีการยื่นเข้ามาแต่อย่างใด
2. จะเชิญคณะกรรมการและผู้บริหารบริษัทฯ เพื่อทราบเจตจำนงและชี้แจงในกรณีดังกล่าวเพิ่มเติม พร้อมทั้ง ให้กำหนดมาตรการแก้ไขปัญหาผลกระทบที่อาจเกิดขึ้นอย่างเหมาะสม โดยคำนึงถึงสิทธิประโยชน์ของผู้เอาประกันภัย
3. ได้กำหนดมาตรการเพื่อแก้ไขปัญหาที่อาจเกิดขึ้นไว้อย่างเป็นระบบและขั้นตอน โดยจะเริ่มจากมาตรการเบาไปหาหนัก ทั้งนี้ หากพบว่าบริษัทฯ มีพฤติการณ์ที่เป็นเหตุก่อให้เกิดความเสียหายแก่ประชาชน จะเร่งใช้มาตรการทางกฎหมายโดยเคร่งครัดอย่างรวดเร็ว เพื่อมิให้ปัญหาลุกลามบานปลาย
อย่างไรก็ตาม บริษัทฯ ต้องมีสภาพคล่องเพียงพอเพื่อเร่งจ่ายเคลมประกันภัยโควิด-19 ให้เป็นไปตามคำสั่งสำนักงาน คปภ. เรื่อง ให้แก้ไขเพิ่มเติมคู่มือ ระบบงาน และกระบวนการดำเนินการพิจารณาและจ่ายค่าสินไหมทดแทนตามกรมธรรม์ประกันภัย COVID-19 ของบริษัทประกันวินาศภัย พ.ศ. 2564 ซึ่งบริษัทฯ สามารถเข้าร่วมมาตรการผ่อนปรน ตามที่คณะกรรมการกำกับและส่งเสริมการประกอบธุรกิจประกันภัยได้เห็นชอบมาตรการสำหรับบริษัทประกันวินาศภัยที่มีค่าสินไหมทดแทน COVID-19 ในช่วงสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) เพื่อแก้ไขปัญหาดังกล่าว
“สำนักงาน คปภ. จะติดตามการดำเนินการของบริษัทฯ และบริษัทประกันภัยอื่น ๆ อย่างใกล้ชิดและทันที หากมีกรณีที่จะกระทบต่อสิทธิประโยชน์ของประชาชน จะดำเนินการทุกมาตรการที่เกี่ยวข้องควบคู่กับมาตรการทางกฎหมาย เพื่อปกป้องอย่างเต็มความสามารถไม่ให้ประชาชนเดือดร้อน พร้อมทั้งได้แจ้งเตือนไปยังบริษัทประกันภัยที่รับประกันภัยโควิด-19 ให้ดำเนินการต่าง ๆ อย่างรอบคอบและระมัดระวัง โดยคำนึงถึงสิทธิประโยชน์ของประชาชน และคำถึงถึงสถานการณ์การแพร่ระบาดของโควิด-19 ที่ยังคงมีการเปลี่ยนแปลงอย่างรวดเร็ว จึงขอให้ประชาชนอย่าได้ตื่นตระหนกกับสถานการณ์ดังกล่าว สำหรับบริษัทที่มีปัญหาด้านสภาพคล่อง สำนักงาน คปภ. ได้ออกมาตรการผ่อนปรนรองรับไว้แล้ว เพื่อดูแลและคุ้มครองสิทธิประโยชน์ของประชาชนอย่างเต็มที่และเต็มความสามารถในทุกมิติ ทั้งนี้ หากมีข้อสงสัยสามารถสอบถามข้อมูลเพิ่มเติมได้ที่ สายด่วน คปภ. 1186” เลขาธิการ คปภ. กล่าวในตอนท้าย
ที่มา: กรุงเทพธุรกิจ, 19/9/2564
กสร. - IOM เปิดตัว คู่มือสำหรับ ""ภาคธุรกิจ"" วิธีไกล่เกลี่ย ""ข้อพิพาทแรงงาน""
นางโสภา เกียรตินิรชา รองอธิบดีและโฆษกกรมสวัสดิการและคุ้มครองแรงงาน (กสร.) เปิดเผยว่า กรมสวัสดิการและคุ้มครองแรงงาน ร่วมกับ องค์การระหว่างประเทศเพื่อการโยกย้ายถิ่นฐาน (IOM) ประเทศไทย จัดทำคู่มือสำหรับภาคธุรกิจวิธีไกล่เกลี่ยข้อพิพาทแรงงานภายใต้กฎหมายแรงงานไทย เพื่อส่งเสริมบทบาทของนายจ้างและสนับสนุนลูกจ้างให้เข้าถึงกลไกการร้องทุกข์ของกรมสวัสดิการและคุ้มครองแรงงาน
รวมทั้งผลักดันให้ภาคธุรกิจตระหนักในบทบาทของตนเองในการเคารพกฎหมายแรงงาน อันเป็นสิ่งจำเป็นในการสนับสนุนการปฏิบัติตามหลักการชี้แนะแห่งสหประชาชาติว่าด้วยธุรกิจกับสิทธิมนุษยชน (UNGP) รวมถึงมาตรการในการยกระดับการเข้าถึงการแก้ไขเยียวยาสำหรับแรงงานทุกสัญชาติรวมไปถึงแรงงานข้ามชาติ ซึ่งการดำเนินการดังกล่าวเป็นไปตามนโยบายของนายสุชาติ ชมกลิ่น รัฐมนตรีว่าการกระทรวงแรงงาน ที่มีเป้าหมายในการส่งเสริมภาคธุรกิจในการยกระดับ แรงงานไทย และ แรงงานข้ามชาติ ให้ได้รับการดูตาม ""หลักสิทธิมนุษยชน""
โดยมอบหมายให้ กรมสวัสดิการและคุ้มครองแรงงาน ทำหน้าที่ในการผลักดันสนับสนุนผู้ว่าจ้างไทย เจ้าหน้าที่ฝ่ายทรัพยากรบุคคล ล่าม และพนักงานในบริษัท ที่ทำงานกับ แรงงานข้ามชาติ โดยตรงในการปฏิบัติตามกฎหมายและมาตรฐานด้านสิทธิแรงงาน รวมถึงการทำความเข้าใจและการเคารพความหลากหลายทางวัฒนธรรมในการดำเนินงานทางธุรกิจให้ดียิ่งขึ้น
โฆษก กสร. กล่าวเพิ่มเติมว่า ประเทศไทยเป็นจุดหมายของแรงงานข้ามชาติเกือบ 4 ล้านคน ทั้งจากประเทศกัมพูชา สาธารณรัฐประชาธิปไตยประชาชนลาว เมียนมา และเวียดนามซึ่งต่างช่วยส่งเสริมเศรษฐกิจของประเทศไทย
โดยคู่มือสำหรับภาคธุรกิจวิธีไกล่เกลี่ยข้อพิพาทแรงงานภายใต้กฎหมายแรงงานไทย ถือเป็นส่วนหนึ่งที่จะสนับสนุนให้แรงงานไทยและแรงงานข้ามชาติได้รับทราบข้อมูลพื้นฐานภายใต้ข้อกำหนดของกฎหมายแรงงาน
ทั้งนี้ จะส่งผลให้การรวมกันของแรงงานที่มีความหลากหลายทางวัฒนธรรมอยู่ร่วมกันโดยได้รับการคุ้มครอง มีสภาพการจ้าง และสภาพการทำงานที่ดี ได้รับการยอมรับและเคารพในสิทธิมนุษยชน มีขวัญกำลังใจในการทำงาน และรู้สึกว่าตนเองมีคุณค่า นำมาซึ่งความร่วมมือในการพัฒนาให้องค์กรเติบโตอย่างมีคุณภาพและมีคุณภาพชีวิตที่ดีอย่างยั่งยืน
โดยสถานประกอบกิจการภาคธุรกิจสามารถประสานรับข้อมูลได้ที่ https://publications.iom.int หรือ Facebook : IOM Thailand
ที่มา: กรุงเทพธุรกิจ, 18/9/2564
รมว.สั่งทำแผนจ้างแรงงานไทยวุฒิไม่เกิน ม.6 ทดแทนนำเข้าแรงงานลงทะเบียนกว่า 1.1 แสนคน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า สถานการณ์การแพร่ระบาดของโรคโควิด-19 ทำให้สถานประกอบการ บางประเภทกิจการชะลอการจ้างงาน หรือปิดกิจการไปจำนวนหนึ่ง แต่ก็ยังมีสถานประกอบการที่ยังคงประกอบกิจการได้ และมีความต้องการแรงงานทั้งคนไทยและคนต่างด้าว โดยเฉพาะในอุตสากรรมอุปกรณ์อิเล็กทรอนิกส์ อาหารกระป๋อง และเสื้อผ้าสำเร็จรูป อย่างไรก็ดีประเทศไทยได้ชะลอการนำเข้าแรงงานจากประเทศเพื่อนบ้านตั้งแต่เดือนมีนาคม 2563 เพื่อป้องกันความเสี่ยงจากการแพร่ระบาดของโรคโควิด-19 ตามมาตรการศบค. จึงไม่สามารถนำเข้าแรงงานต่างด้าวได้ในขณะนี้ และส่งผลให้เกิดการขาดแคลนแรงงาน
“นายกรัฐมนตรี พล.อ.ประยุทธ์ จันทร์โอชา และพล.อ.ประวิตร วงษ์สุวรรณ รองนายกรัฐมนตรีซึ่งกำกับดูแลกระทรวงแรงงานมีข้อสั่งการให้หน่วยงานที่เกี่ยวข้องร่วมกันพิจารณามาตรการที่จะขับเคลื่อนเศรษฐกิจให้เดินหน้าได้ต่อเนื่อง ปรับแผนงานให้มีความสอดคล้องกับสถานการณ์ ซึ่งผมในฐานะรัฐมนตรีว่าการกระทรวงแรงงาน เชื่อว่าเรื่องสำคัญตอนนี้คือช่วยให้คนไทยมีงานทำ จึงมีนโยบายส่งเสริมการจ้างงานแรงงานไทยทดแทนแรงงานต่างด้าว
โดยมีกลุ่มเป้าหมายเป็นคนไทยที่มีระดับการศึกษาไม่เกินมัธยมศึกษาปีที่ 6 อายุไม่เกิน 35 ปี เพื่อทำงานในกิจการประเภทเกษตรและปศุสัตว์ กิจการต่อเนื่องการเกษตร กิจการก่อสร้าง และงานในไลน์ผลิตภาคอุตสาหกรรม ซึ่งอย่างน้อยจะได้รับอัตราค่าจ้างขั้นต่ำตามวุฒิการศึกษา รวมทั้งค่าทำงานล่วงเวลา เบี้ยขยัน และสวัสดิการต่างๆ ที่บริษัทกำหนด
มอบหมายให้กรมการจัดหางานสำรวจความต้องการการจ้างงานจากสถานประกอบการทั่วประเทศที่ยินดีจ้างแรงงานไทยทำงานทดแทนในส่วนที่ขาดแคลนแรงงานต่างด้าว ซึ่งผลสำรวจ เมื่อเดือนพฤษภาคม 2564 พบว่า มีความต้องการจ้างแรงงานต่างด้าวกว่า 4 แสนอัตรา
ในขณะที่มีแรงงานไทยขึ้นทะเบียนหางานกับกรมการจัดหางาน ผ่านเว็บไซต์ไทยมีงานทำ.doe.go.th วุฒิการศึกษา ระดับประถมศึกษา – มัธยมศึกษาปีที่ 6 จำนวน 112,759 คน หากสามารถบรรจุงานได้ทั้งหมดจะสามารถช่วยคนไทยจำนวนมากให้มีรายได้ และช่วยให้สถานประกอบการดำเนินกิจการได้อย่างต่อเนื่อง ขับเคลื่อนเศรษฐกิจให้เดินหน้าตามข้อสั่งการท่านนายกรัฐมนตรี” รัฐมนตรีว่าการกระทรวงแรงงานกล่าว
ด้านนายไพโรจน์ โชติกเสถียร อธิบดีกรมการจัดหางาน (กกจ.) กล่าวว่า กรมการจัดหางานรับข้อสั่งการรัฐมนตรีว่าการกระทรวงแรงงาน ในเรื่องส่งเสริมการจ้างงานแรงงานไทยทดแทนแรงงานต่างด้าว ได้มีข้อสั่งการให้จัดหางานทุกจังหวัดและผู้อำนวยการสำนักงานจัดหางานกรุงเทพพื้นที่ 1-10 เร่งดำเนินการ ดังนี้
1.สำรวจ ความต้องการผู้ที่ลงทะเบียนหางานและยังต้องการทำงานแต่ละพื้นที่ให้เป็นปัจจุบัน ตามวุฒิการศึกษา ระดับประถมศึกษา – มัธยมศึกษาตอนปลาย (ม.6) เพื่อดำเนินการจัดหางานให้ตามความถนัด
2.สำนักงานจัดหางานจังหวัดเร่งประสานสถานประกอบการที่มีความต้องการจ้างงานแรงงานต่างด้าว ประเภทกิจการที่แรงงานไทยทดแทนแรงงานต่างด้าวได้ เพื่อจัดทำคลิปวีดีโอตำแหน่งงาน (Company Profile) ประกอบด้วย สถานที่ตั้ง ลักษณะงานที่ต้องการจ้างงาน สวัสดิการต่างๆ เพื่อสร้างความเชื่อมั่นและเป็นข้อมูลประกอบการตัดสินใจให้แก่ผู้สมัครงาน
3.สำนักงานจัดหางานจังหวัดและสำนักงานจัดหางานกรุงเทพมหานครทุกพื้นที่ประชาสัมพันธ์ตำแหน่งงานว่างแก่ผู้ขึ้นทะเบียนหางานและยังต้องการมีงานทำ จากเว็บไซต์ไทยมีงานทำ.doe.go.th รวมทั้งผู้ประกันตนกรณีว่างงานที่ได้รับสิทธิประโยชน์จากสำนักงานประกันสังคมครบถ้วนแล้ว แต่ยังหางานทำไม่ได้
4.จัดงานนัดพบแรงงานเฉพาะกิจ หรือรูปแบบอื่นที่เหมาะสม เช่น จัดหางานรายบุคคลที่มีคุณสมบัติครบถ้วนตามที่สถานประกอบการต้องการ โดยนำเทคโนโลยีสารสนเทศ
มาให้บริการสัมภาษณ์งานทาง Online และบรรจุงานได้ทันที
5.อำนวยความสะดวกและประสานการเคลื่อนย้ายแรงงานอย่างเป็นระบบ ระหว่างจังหวัดที่มีความต้องการจ้างงานแต่ไม่มีกำลังแรงงาน กับจังหวัดที่มีคนต้องการหางานทำ
จำนวนมากแต่มีตำแหน่งงานว่างไม่เพียงพอที่จะรับเข้าทำงาน
“สำหรับคนหางาน คนว่างงาน และทุกคนที่ต้องการมีงานทำ กรมการจัดหางานได้เตรียมช่องทางการให้บริการผ่านทางออนไลน์ (E – Services) โดยผู้ที่สนใจสามารถลงทะเบียนได้ที่ ไทยมีงานทำ.doe.go.th ซึ่งระบบจะจับคู่ (Matching) ระหว่างผู้สมัครงานกับตำแหน่งงานว่างของสถานประกอบการ โดยแนะนำงานที่ตรงกับคุณสมบัติและความต้องการ ให้ผู้สมัครงานพิจารณา หรือสอบถามข้อมูลเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร.1694” อธิบดี กกจ. กล่าว
ที่มา: มติชนออนไลน์, 18/9/2564
กสร.แจงนายจ้างเลิกจ้าง เพราะมีครรภ์ ผิด กม.
นางโสภา เกียรตินิรชา โฆษกกรมสวัสดิการและคุ้มครองแรงงาน กล่าวว่า ตามที่มีข่าวกรณีลูกจ้างหญิงร้องเรียนว่า นายจ้างเลิกจ้างเพราะเหตุมีครรภ์ และนายจ้างไม่จ่ายค่าจ้าง ค่าจ้างแทนการบอกกล่าวล่วงหน้า ค่าชดเชย และค่าเสียหายจากการเลิกจ้างไม่เป็นธรรมนั้น กรมสวัสดิการและคุ้มครองแรงงาน (กสร.) ได้มอบหมายให้สำนักงานสวัสดิการและคุ้มครองแรงงานจังหวัดนนทบุรี (สสค.นนทบุรี) ดำเนินการตรวจสอบข้อเท็จจริง พบว่าลูกจ้างได้ยื่นคำร้องต่อพนักงานตรวจแรงงาน สำนักงานสวัสดิการและคุ้มครองแรงงานกรุงเทพมหานครพื้นที่ 5 (สรพ.5) เมื่อวันที่ 14 กันยายน 2564 ว่าบริษัทเลิกจ้างเพราะเหตุมีการตั้งครรภ์ และลูกจ้างผู้ร้องมีความประสงค์เรียกร้องเงินตามกฎหมาย ได้แก่ ค่าจ้างจากการทำงาน ค่าจ้างแทนการบอกกล่าวล่วงหน้า ค่าชดเชย และค่าเสียหายจากการเลิกจ้างไม่เป็นธรรม
โดยสรพ.5 ได้ส่งคำร้องให้ สสค.นนทบุรี ดำเนินการเนื่องจากเป็นที่ตั้งของสถานประกอบกิจการ โดยพนักงานตรวจแรงงานได้สอบข้อเท็จจริงในส่วนของลูกจ้างและรวบรวมหลักฐานเอกสารและจะเรียกนายจ้างมาให้ข้อเท็จจริงเพื่อดำเนินการต่อไป หากปรากฏว่านายจ้างเลิกจ้างเพราะเหตุมีครรภ์จริง ถือว่านายจ้างกระทำความผิดฐานฝ่าฝืน พ.ร.บ.คุ้มครองแรงงาน พ.ศ.2541 มาตรา 43 ที่ห้ามมิให้นายจ้างเลิกจ้างลูกจ้างซึ่งเป็นหญิงเพราะเหตุมีครรภ์ พนักงานตรวจแรงงานจะมีคำสั่งให้นายจ้างจ่ายค่าจ้าง ค่าจ้างแทนการบอกกล่าวล่วงหน้าและค่าชดเชย ภายใน 30 วันนับแต่วันที่ได้รับคำสั่ง หากนายจ้างไม่ปฏิบัติตามและไม่นำคดีขึ้นสู่ศาล ถือว่านายจ้างได้กระทำความผิดอาญา ต้องระวางโทษจำคุกไม่เกิน 6 เดือน หรือปรับไม่เกิน 100,000 บาท หรือทั้งจำทั้งปรับ และกรณีไม่ปฏิบัติตามคำสั่งพนักงานตรวจแรงงานต้องระวางโทษจำคุกไม่เกิน 1 ปี หรือปรับไม่เกิน 20,000 บาท หรือทั้งจำทั้งปรับอีกด้วย
โฆษก กสร. กล่าวเพิ่มเติมว่า กฎหมายคุ้มครองแรงงานได้กำหนดให้นายจ้างต้องปฏิบัติต่อลูกจ้างหญิงมีครรภ์เป็นพิเศษ ได้แก่ การกำหนดลักษณะงานบางประเภทที่ห้ามมิให้ลูกจ้างหญิงมีครรภ์ทำงาน เช่น งานเกี่ยวกับเครื่องจักรหรือเครื่องยนต์ที่มีความสั่นสะเทือน งานขับเคลื่อนหรือติดไปกับยานพาหนะ งานยก แบก หาม หาบ ทูน ลากหรือเข็นของหนักเกิน 15 กิโลกรัม หรืองานที่ทำในเรือ เป็นต้น รวมไปถึงการกำหนดห้ามมิให้นายจ้างให้ลูกจ้างหญิง ซึ่งมีครรภ์ทำงานในระหว่างเวลา 22.00 น. ถึง 06.00 น.เนื่องจากหญิงมีครรภ์ต้องได้รับการพักผ่อนในเวลาที่เหมาะสมและเพียงพอ และต้องไม่ให้ลูกจ้างหญิงมีครรภ์ทำงานล่วงเวลาหรือทำงานในวันหยุด เว้นแต่จะเป็นกรณีที่ลูกจ้างหญิงมีครรภ์ทำงานในตำแหน่งผู้บริหาร งานวิชาการ งานธุรการ หรืองานเกี่ยวกับการเงินหรือบัญชีนายจ้างอาจจะให้ลูกจ้างหญิงมีครรภ์ทำงานล่วงเวลาได้เท่าที่ไม่กระทบต่อสุขภาพของลูกจ้างหญิงมีครรภ์โดยต้องได้รับความยินยอมจากลูกจ้างก่อนเป็นคราว ๆ ไป
ที่มา: สำนักข่าวไทย, 17/9/2564
เผยจ่ายเยียวยาผู้ประกันตนจากล็อกดาวน์ไปแล้วกว่า 98%
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงการดำเนินการจ่ายเงินเยียวยาให้กับผู้ประกันตนประกันสังคมสัญชาติไทย ตามมาตรา 33, 39 และ 40 ที่ได้รับผลกระทบจากการมาตราการล็อกดาวน์ในพื้นที่ควบคุมสูงสุดและเข้มงวด (สีแดงเข้ม) 29 จังหวัด ว่า จ่ายเงินเยียวยาให้ผู้ประกันตนไปแล้วกว่า 10 ล้านคน ผ่านบัญชีพร้อมเพย์ ซึ่งดำเนินการจ่ายผ่านแล้วกว่าร้อยละ 98
ส่วนผู้ประกันตนที่ยังไม่ได้รับสิทธิให้รีบผูกพร้อมเพย์ โดยสำนักงานประกันสังคมจะเร่งดำเนินการให้แล้วเสร็จภายในเดือนก.ย. 2564 นี้ สำหรับกรณีที่ระบบขึ้นว่าไม่รับเงินเยียวยานั้น ให้ผู้ประกันตนยื่นแบบทบทวนสิทธิได้ถึงวันที่ 31 ต.ค. 2564 นี้ โดยให้ใช้วิธีส่งเอกสารมาทางไปรษณีย์เพื่อลดการเดินทาง
ที่มา: ผู้จัดการออนไลน์, 17/9/2564
 
 
 
ข่าวเศรษฐกิจสังคมแรงงานคุณภาพชีวิตสถานการณ์แรงงานประจำสัปดาห์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/k8rRpzaIicY/95125,23_09_2021
‘เมนู’ รับทราบข้อหา ม.112 ที่ สภ.หาดใหญ่ ย้ำเสรีภาพการแสดงออก เป็นสิทธิพื้นฐานของมนุษย์,"Submitted on Thu, 2021-09-23 12:36ภาพปก : ‘เมนู’ สุพิชฌาย์ ชัยลอม นักกิจกรรมการเมืองคนรุ่นใหม่
เมื่อ 22 ก.ย.ที่ผ่านมา 'เมนู' สุพิชฌาย์ ชัยลอม นักกิจกรรมการเมืองคนรุ่นใหม่ เดินทางจากเชียงใหม่ เพื่อไปรับทราบข้อกล่าวหา ม.112 ที่ สภ.หาดใหญ่ จ.สงขลา จากกรณีปราศรัยม็อบหาดใหญ่ เมื่อ 30 พ.ย. 63 เจ้าตัวย้ำเสรีภาพการแสดงออกคือสิทธิขั้นพื้นฐานของทุกคน ยืนยันไม่เสียกำลังใจ พร้อมสู่ต่อ

‘เมนู’ สุพิชฌาย์ ชัยลอม นักกิจกรรมการเมืองคนรุ่นใหม่
 
23 ก.ย. 64 ผู้สื่อข่าว 'มติชนออนไลน์' รายงานเมื่อวันที่ 22 ก.ย. 64 เวลา 13.40 น. สุพิชฌาย์ ชัยลอม หรือเมนู นักกิจกรรมการเมืองรุ่นใหม่ เดินทางจาก จ.เชียงใหม่ ไปที่ สภ.หาดใหญ่ จ.สงขลา เพื่อรับทราบข้อกล่าวหา ม.112 จากกรณีร่วมปราศรัยม็อบหาดใหญ่ เมื่อ 30 พ.ย. 2563 โดยมี พ.ต.ท.จิรศักดิ์ ฉวีนิล เป็นผู้กล่าวหา 
ศูนย์ทนายความเพื่อสิทธิมนุษยชน รายงานผ่านทวิตเตอร์ @TLHR2014 ว่า เมนูได้ให้การปฏิเสธตลอดข้อกล่าวหา ก่อนพนักงานสอบสวนจะปล่อยตัวเมนูไป โดยไม่มีการควบคุมตัวไว้
 
วานนี้ (22 ก.ย.64) ""เมนู"" สุพิชฌาย์ ได้เดินมารับทราบข้อกล่าวหา #ม112 ที่สภ.หาดใหญ่ จังหวัดสงขลา จากการปราศรัย ที่ อ.หาดใหญ่ จ.สงขลาเมื่อวันที่ 30 พ.ย. 2563
เมนูได้ให้การปฏิเสธตลอดข้อกล่าวหา ก่อนพนักงานสอบสวนจะปล่อยตัวเมนูไป โดยไม่มีการควบคุมตัวไว้ pic.twitter.com/nZ1O6DdUl3
— TLHR / ศูนย์ทนายความเพื่อสิทธิมนุษยชน (@TLHR2014) September 23, 2021
เมนู โพสต์ข้อความบนกลุ่มเฟซบุ๊กสาธารณะ ‘Maynu Supitcha’ เผยแพร่คลิปวิดีโอที่เธอให้สัมภาษณ์ความรู้สึกหลังการรับทราบข้อหาที่ สภ.หาดใหญ่ โดยเมนู เผยว่า เจ้าหน้าที่ตำรวจแจ้งกับเธอว่า เนื้อหาในการปราศรัยที่ อ.หาดใหญ่ เมื่อวันที่ 30 พ.ย. 64 มีเนื้อหาดูหมิ่นพระมหากษัตริย์ จากนั้น ตำรวจให้เธอดูข้อความ และคลิปเสียงปราศรัยที่ทำให้เธอถูกแจ้งข้อกล่าวหา  


เมนู ยืนยันด้วยว่า การพูดเรื่องสถาบันกษัตริย์ เป็นสิทธิขั้นพื้นฐาน และไม่ใช่เป็นการดูหมิ่นหรืออาฆาตมาดร้ายพระมหากษัตริย์ แต่การออกมาพูดเพื่อต้องการให้ประเทศดีขึ้น มีประชาธิปไตยอย่างแท้จริง และสถาบันกษัตริย์อยู่ร่วมกับประชาชนได้
นักกิจกรรมการเมืองรุ่นใหม่ ย้ำด้วยว่า เธอไม่ได้กลัวหมายการดำเนินคดี และไม่ได้เสียกำลังใจ พร้อมยืนยันว่า เธอจะออกมาพูดถึงประเด็นนี้เรื่อยๆ 
""เราขอยืนยันในฐานะคนที่ออกมาพูดเรื่องนี้ว่า มันคือสิทธิ์ และเราไม่ได้ดูหมิ่น ไม่ได้อาฆาตมาดร้ายเลยแม้แต่สักนิด สิ่งที่เรากำลังทำ คือการออกมาพูด เพื่อให้ประเทศนี้มันดีขึ้น เพราะเราต้องการให้เราสามารถอยู่กับสถาบันพระมหากษัตริย์ได้ เราต้องการให้ประเทศเรามีประชาธิปไตยอย่างที่เขาพูดจริงๆ""
""...เราไม่ได้รู้สึกเสียกำลังใจ ไม่ได้รู้สึกว่าสิ่งที่เราทำมันผิด ...สิ่งที่เราจะทำต่อไปนี้คือเราจะพูดต่อไปเรื่อยๆ ยิ่งคุณพูดออกมาเยอะ ๆ คุณจะช่วยคนที่มีตราบนนิ้วมือแบบนี้ได้ (เมนูชูมือให้เห็นรอยหมึกทั้ง 5 นิ้ว เพื่อประทับตรารับทราบข้อหา) สิทธิในการวิจารณ์ สิทธิในการพูด อะไรก็ตามที่เราอยากออกมาเรียกร้อง มันคือสิทธิที่เราทำได้ แต่เราแค่ยืนอยู่ผิดประเทศ"" เมนู ทิ้งท้าย
ทั้งนี้ กลุ่มเฟซบุ๊กสาธารณะ ""Maynu Supitcha"" ระบุถึงบรรยากาศการายงานตัวของเธอวันนี้ มีตำรวจในเครื่องแบบ 30 นาย นอกเครื่องแบบ 20 นาย ชุดหน่วยกู้ระเบิด พร้อมโดรน 1 ลำ บริเวณหน้าทางเข้า สภ.หาดใหญ่ พร้อมแผงกั้นตรงป้าย สภ. ขณะที่ประชาชนทุกคนที่จะเข้ามาในบริเวณ สภ. ต้องได้รับการตรวจบัตรประชาชนก่อน 
ผู้สื่อข่าว 'มติชนออนไลน์' รายงานด้วยว่า กลุ่มนักกิจกรรมที่ใช้ชื่อว่า ""เด็กเปรต"" ทำกิจกรรมทัวร์ สภ.หาดใหญ่ เนื่องในวโรกาสหมายเรียก 112"" พร้อมเผยแพร่ภาพสดผ่านทางกลุ่มเฟซบุ๊กสาธารณะ ""เด็กเปรต"" 


จากไลฟ์สดดังกล่าว พบว่าสมาชิกกลุ่มเด็กเปรต คุยกับเจ้าหน้าที่ตำรวจว่าไม่ได้มาม็อบ แต่มาถ่าย Vlog ถ่ายกิจวัตรประจำวัน จากนั้น เจ้าหน้าที่ขอดูบัตรประชาชน แต่สมาชิกกลุ่มกลุ่มเด็กเปรต ระบุว่า ‘ถ่ายไม่ได้’ แต่อย่างไรก็ตาม เจ้าหน้าที่ถ่ายบัตรประชาชนของสมาชิกคนดังกล่าวไว้
เวลาต่อมา เจ้าหน้าที่ตำรวจแจกใบประชาสัมพันธ์ที่จัดทำโดย ฝ่าย งานมวลชนสัมพันธ์ สภ.หาดใหญ่ เรื่อง ""ให้ป้องกันการแพร่ระบาด"" โดยนักกิจกรรมอ่านข้อความในใบปลิวดังกล่าว ความว่า
1. จ.สงขลา เป็นพื้นที่ควบคุมสูงสุด ห้ามรวมกลุ่มทำกิจกรรมเกิน 5 คน ทั้งนี้ นักกิจกรรม ได้นับจำนวนสมาชิก 3 คน ก่อนกล่าวว่า ‘ข้อนี้ผ่าน’
2. เจ้าหน้าที่นอกเครื่องแบบ สามารถปฏิบัติหน้าที่ได้ นักกิจกรรมกล่าวว่า ""รับทราบ"" และขอเบรกโฆษณา ด้วยการ ตะโกน 'I here too' ขณะที่เจ้าหน้าที่ตำรวจนอกเครื่องแบบทำการบันทึกภาพและวิดีโออย่างต่อเนื่อง
ผู้สื่อข่าวมติชนออนไลน์ รายงานด้วยว่า นอกจากนี้ ยังระบุว่าตอนท้ายว่า หากฝ่าฝืนบทบัญญัติแห่งกฎหมาย คำสั่ง หรือข้อกำหนดเกี่ยวกับการชุมนุมสาธาณะ อาจโดนคดีอาญาย้อนหลังได้
สมาชิกกลุ่มเด็กเปรตคนเดิม กล่าวต่อว่า งานนี้มีทีเด็ด จากนั้นเดินไปยังรถตู้ของเจ้าหน้าที่ตำรวจ ซึ่งติดกล้องวงจรปิดหลายตัวบนหลังคารถ ซึ่งมีกำลังเจ้าหน้าที่ตำรวจนั่งอยู่เต็มคันรถ
สมาชิกกลุ่มเด็กเปรต กล่าวว่า “กล้องวงจรปิดอย่างดี จากภาษีประชาชน” จากนั้น เดินเข้าไปสัมภาษณ์เจ้าหน้าที่ตำรวจนอกเครื่องแบบถึงการมาทำหน้าที่วันนี้ แต่ไม่มีเจ้าหน้าที่รายใดตอบ
สมาชิกกลุ่มเด็กเปรต กล่าวต่อว่า ประเด็นหลักวันนี้มาเพื่อต่อสู้เคียงข้างเพื่อนเรา คือ ""เมนู"" ที่บินตรงมาจากจ.เชียงใหม่ พร้อมกล่าวด้วยว่า เยาวชนไม่สมควรถูกดำเนินคดีด้วยกฎหมาย ม.112 ก่อนอ่านป้าย ""อุดมคติตำรวจ"" ความว่า
""เคารพเอื้อเฟื้อต่อหน้าที่ กรุณาปราณีต่อประชาชน อดทนต่อความเจ็บใจ ไม่หวั่นไหวต่อความยากลำบาก ไม่มักมากในลาภผล มุ่งบำเพ็ญตนให้เป็นประโยชน์แก่ประชาชน ดำรงตนในยุติธรรม กระทำการด้วยปัญญารักษาความไม่ประมาทเสมอชีวิต"" นักกิจกรรมกลุ่มเด็กเปรต อ่านข้อความ
นอกจากนี้ นักกิจกรรมกลุ่มเด็กเปรต ยังมีการเดินสอบถามเจ้าหน้าที่ตำรวจ ถึงผู้บังคับบัญชาที่ดูแลกรณีนี้ โดยเจ้าหน้าที่ตำรวจได้เดินหนี นักกิจกรรมจึงสอบถามย้ำว่า 'ตอบคำถามประชาชนได้หรือไม่' อย่างไรก็ดี มีเจ้าหน้าที่ตำรวจรายหนึ่งตอบว่า ให้เป็นเรื่องของผู้บังคับบัญชาดีกว่า นักกิจกรรมสอบถามต่อว่า คือใคร ชื่ออะไร โดยตำรวจกล่าวว่า ประชุมอยู่ เป็นรองผู้กำกับการ ที่สั่งการ
นักกิจกรรมจากกลุ่มเด็กเปรต กล่าวว่า เราลุกขึ้นมาวิพากษ์วิจารณ์ พูดถึงความเป็นจริงที่เกิดขึ้นในสังคม เชื่อว่าสิทธิเสรีภาพในการพูดของคนนั้น 'มี' และเราจะไม่ยอมให้มีการลิดรอนสิทธิเสรีภาพ สิ่งไหนไม่ดี ก็ต้องทำให้ดี มันเป็นยุคของเราที่ต้องแก้ไขสิ่งอุบาทว์ของสังคม และเชื่อว่าสังคมจะพัฒนาได้ต่อไป
ผู้สื่อข่าวรายงานเพิ่มเติมว่า กลุ่มที่ใช้ชื่อว่า “เด็กเปรต” ยังเปิดเผยคลิปโดรนเจ้าหน้าที่ ซึ่งนำมาบินรอบ สภ.หาดใหญ่ กลุ่ม ""เด็กเปรต"" ระบุว่า ""บินโดรนต้อนรับผู้ต้องหาหมายเรียก112 #ปังนะน้องสภหาดใหญ่""
ข่าวการเมืองสิทธิมนุษยชนสุพิชฌาย์ ชัยลอมสภ.หาดใหญ่สงขลาเด็กเปรตม.112ม็อบหาดใหญ่ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/v0H01Um1gmk/95124,23_09_2021
'แทมมี ดักเวิร์ธ' เผย รบ.ไทยยังไม่เซ็นรับไฟเซอร์บริจาคอีก 1 ล้านโดส-คุยธุรกิจอาเซียนปีหน้า ไม่มีไทย,"Submitted on Thu, 2021-09-23 10:13อัปเดตเนื้อหาเมื่อวันที่ 23 ก.ย. 64 เวลาประมาณ 17.48 น.
'สุดารัตน์' พบ 'ส.ว.แทมมี่' ที่สหรัฐฯ เผยรัฐบาลไทยยังไม่เซ็นรับไฟเซอร์สหรัฐฯ บริจาคเพิ่มอีก 1 ล้านโดส ขณะที่แผนพูดคุยธุรกิจกับอาเซียนของคณะนักธุรกิจอเมริกันช่วงต้นปีหน้า ไม่มีไทยรวมอยู่ด้วย
23 ก.ย. 2564 สุดารัตน์ เกยุราพันธุ์ หัวหน้าพรรคไทยสร้างไทย โพสต์ข้อความผ่านเพจเฟซบุ๊ก คุณหญิงสุดารัตน์ เกยุราพันธุ์ Sudarat Keyuraphan ระบุว่าขณะนี้ ตนเดินทางไปปฏิบัติภารกิจหลายอย่างที่ประเทศสหรัฐอเมริกา ทั้งการหาช่องทางธุรกิจให้กลุ่มวิสาหกิจขนาดกลางและขนาดย่อม (SMEs) และสินค้าเกษตรของไทย เนื่องจากเศรษจกิของสหรัฐฯ ฟื้นตัวแล้ว กำลังซื้อจึงกลับมาอย่างรวดเร็ว น่าจะเป็นโอกาสดีแก่ธุรกิจไทย
นอกจากนี้ สุดารัตน์ยังได้เข้าร่วมการประชุมเกี่ยวกับวัคซีนป้องกันโควิด-19 ชนิด mRNA ร่วมกับลัดดา แทมมี ดักเวิร์ธ วุฒิสมาชิกสหรัฐฯ เชื้อสายไทย โดยลัดดากล่าวกับสุดารัตน์ว่าวัคซีนชนิด mRNA ยี่ห้อไฟเซอร์ที่รัฐบาลสหรัฐฯ ประสงค์จะบริจาคให้ไทยเพิ่มอีก 1 ล้านโดสนั้น รัฐบาลไทยยังไม่ลงนามรับรอง จึงไม่สามารถส่งมอบได้ ซึ่งสุดารัตน์ได้เสนอหนึ่งทางออก คือ การสนับสนุนหน่วยงานท้องถิ่นไทยที่ประสงค์จัดซื้อวัคซีน mRNA ด้วยคนเอง จึงขอให้ลัดดาช่วยสนับสนุนด้วย ซึ่งลัดดากล่าวว่าจะช่วยประสานงานให้ แต่ทั้งนี้ต้องขึ้นอยู่กับรัฐบาลไทยด้วยว่าจะยินยอมให้ท้องถิ่นจัดซื้อเองหรือเปล่า


""แทมมี ดักเวิร์ธ"" เผยสหรัฐฯ เตรียมบริจาควัคซีนโควิด-19 ให้ไทยทั้งหมด 2.5 ล้านโดส 


ส่วนการพูดคุยเรื่องโอกาสในการทำธุรกิจ หลังเศรษฐกิจสหรัฐฯ ฟื้นตัว น่าจะส่งผลดีต่อผู้ส่งออกของไทย จึงได้หยิบยกเรื่องการค้าการลงทุนขึ้นมาหารือกัน โดยลัดดากล่าวว่าตนมีแผนงานที่จะนำนักธุรกิจจากสหรัฐฯ มาประชุมกับภาคธุรกิจหลายประเทศในอาเซียนช่วงปลายปีนี้ แต่ไม่ได้มาไทย สุดารัตน์จึงขอเชิญให้ลัดดานำนักธุรกิจอเมริกันมาพบปะกับนักธุรกิจไทย เพื่อฟื้นฟูและส่งเสริมการค้าการลงทุนระหว่างไทยและสหรัฐฯ หลังโควิด-19 ในช่วงต้นปีหน้าอีกด้วย

ในวันเดียวกัน สำนักข่าว The Reporters รายงานผ่านกลุ่มเฟซบุ๊กสาธารณะ ""The Reporters"" เมื่อเวลาประมาณ 10.50 น. ระบุว่า นายธานี แสงรัตน์ โฆษกกระทรวงการต่างประเทศชี้แจงกรณีคุณหญิงสุดารัตน์ เกยุราพันธ์ ประธานพรรคสร้างไทย เข้าพบ นางแทมมี่ ดักเวิร์ธ สมาชิกวุฒิสภาสภาแห่งสหรัฐอเมริกา แล้วเปิดเผยว่า สหรัฐฯ พร้อมส่งวัคซีนไฟเซอร์อีก 1 ล้านโดส แต่ไทยยังไม่ส่งเอกสารตอบรับมาว่าเรื่องนี้ นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ ซึ่งอยู่ระหว่างเข้าร่วมประชุมสมัชชาใหญ่สหประชาชาติสมัยสามัญ ครั้งที่ 76 ที่นครนิวยอร์ก ประเทศสหรัฐฯ ระหว่าง 20-29 ก.ย.นี้ กำลังจะเดินทางไปกรุงวอชิงตันดีซีอยู่แล้ว เพื่อพบฝ่ายสหรัฐฯ นางแทมมี่ ดักเวิร์ธ และนายเคิร์ท แคมป์เบล ผู้ประสานงานด้านอินโด-แปซิฟิก สภาความมั่นคงแห่งชาติ ที่ทำเนียบขาวของสหรัฐอเมริกา รวมถึง นพ.โสภณ เอี่ยมศิริถาวร รองอธิบดีกรมควบคุมโรค ซึ่งดูแลเรื่องนี้โดยตรงก็ได้ประสานงานกับสถานทูตสหรัฐฯ อยู่แล้ว ขอให้รอผลการหารือในสัปดาห์หน้า
อนุทิน ยันไทยยังไม่ได้รับเอกสารจากสหรัฐฯ กรณีบริจาควัคซีนไฟเซอร์เพิ่ม 1 ล.โดส
เวลา 12.30 น. สำนักข่าวมติชนออนไลน์ รายงานวันนี้ (23 ก.ย.) นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข (สธ.) กล่าวถึงกรณีมีข่าวสหรัฐอเมริกาจะบริจาควัคซีนไฟเซอร์ให้ประเทศไทยอีก 1 ล้านโดส แต่ไทยยังไม่ลงนามรับวัคซีน ระบุว่าการดำเนินการในเรื่องต่างๆ ระหว่างประเทศจะมีขั้นตอนพิธีการที่เป็นสากลผ่านกระทรวงการต่างประเทศ (กต.) ที่เป็นหน่วยงานรับผิดชอบหลัก ซึ่งการสนับสนุนวัคซีนไฟเซอร์ 1.5 ล้านโดสให้กับไทยเมื่อปลายเดือน ก.ค. 64 สถานทูตสหรัฐฯ ได้มีเอกสารทางการทูตถึง กต.ของไทยเป็นการล่วงหน้า เพื่อแสดงความประสงค์ของรัฐบาลสหรัฐฯ ที่จะมอบวัคซีนมาช่วยเหลือการดำเนินงานป้องกันควบคุมโรคติดเชื้อไวรัสโคโรนา 2019 หรือโควิด-19 ในประเทศไทย และรัฐบาลได้มอบหมายให้ สธ. โดยกรมควบคุมโรคจัดทำแผนการฉีดให้กับประชาชนกลุ่มเป้าหมาย ซึ่งได้กระจายวัคซีนไปทุกจังหวัดให้ดำเนินการฉีดตามแผนเรียบร้อยแล้ว
""สำหรับวัคซีนไฟเซอร์ที่มีข่าวจะบริจาคเพิ่มอีก 1 ล้านโดสนั้น จากการประสานข้อมูลกับ กต. ทราบว่า ขณะนี้ยังไม่ได้รับเอกสารทางการทูตจากรัฐบาลสหรัฐฯ แจ้งเรื่องการสนับสนุนวัคซีนให้กับไทยเพิ่มเติม ดังนั้น ข่าวดังกล่าวจึงไม่เป็นความจริง"" นายอนุทิน กล่าว
ข่าวการเมืองเศรษฐกิจคุณภาพชีวิตข่าวการเมืองเศรษฐกิจคุณภาพชีวิตสุดารัตน์ เกยุราพันธุ์ลัดดา แทมมี ดักเวิร์ธสหรัฐอเมริกาไฟเซอร์วัคซีนSMEวิสาหกิจขนาดกลางและขนาดย่อมPfizerติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/XiiFt2Pg_S4/95123,23_09_2021
