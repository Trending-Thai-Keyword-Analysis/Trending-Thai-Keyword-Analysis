title,summary,link,published
คนงานข้ามชาติยื่นหนังสือที่กระทรวงแรงงาน กลับถูก ตร.จับ อ้างไม่มีเอกสาร นักสิทธิชี้เป็นการคุกคามแรงงาน,"Submitted on Sat, 2021-10-30 00:03เจ้าหน้าที่กระทรวงแรงงาน แจ้ง ตร.ดินแดงให้มาตรวจบัตรและจับแรงงานข้ามชาติที่มายื่นหนังสือที่กระทรวง หวั่นถูกผลักดันกลับ ด้านนักปกป้องสิทธิ์เร่งช่วยเหลือ มองรัฐคุกคามสิทธิแรงงาน 29 ต.ค. 64 เมื่อเวลาประมาณ 11.00 น. ผู้สื่อข่าวได้รับรายงานว่า มีตำรวจ สน.ดินแดง จับกุมแรงงานข้ามชาติ จำนวน 8 ราย เป็นชาย 4 และหญิง 4 ที่ใต้ถุนตึกกระทรวงแรงงาน ขณะที่พวกเขาเดินทางมายื่นหนังสือติดตามความคืบหน้า เรื่อง ข้อเสนอแก้ไขปัญหาในกลุ่มแรงงานข้ามชาติระหว่างการระบาดโควิด-19 เมื่อวันที่ 30 ส.ค. 64 และร้องเรียนกรณีมีตำรวจรีดไถเงินจากแรงงานข้ามชาติ เครือข่ายแรงงานเพื่อสิทธิประชาชน เดินทางมายื่นหนังสือที่กระทรวงแรงงาน ศิววงศ์ สุขทวี สมาชิกเครือข่ายแรงงานเพื่อสิทธิประชาชน ซึ่งเป็นกลุ่มภาคประชาสังคมที่ช่วยเหลือและปกป้องสิทธิแรงงาน ที่ไปยื่นหนังสือที่กระทรวงแรงงาน พร้อมแรงงานข้ามชาติ ให้สัมภาษณ์กับผู้สื่อข่าวถึงเหตุการณ์ที่เกิดขึ้นว่า วันนี้สหภาพแรงงานอุตสาหกรรมก่อสร้าง พาสมาชิกที่เป็นแรงงานข้ามชาติ ประมาณ 50 คน มาติดตามข้อเรียกร้องที่กระทรวงแรงงาน ซึ่งยื่นหนังสือตั้งแต่เมื่อ 30 ส.ค. ที่ผ่านมา และระหว่างที่แกนนำเข้าไปเจรจากับเจ้าหน้าที่กระทรวงแรงงานในห้องประชุม ก็มีโทรศัพท์จากสมาชิกที่นั่งรออยู่ที่ใต้ถุนตึกกระทรวงแรงงานบอกว่า มีเจ้าหน้าที่ตำรวจมาตรวจบัตร และเอกสาร และก็พาตัวแรงงานข้ามชาติที่ไม่ได้พกเอกสารขึ้นรถตำรวจไปที่ สน.ดินแดง เมื่อแกนนำได้ทราบเรื่องดังกล่าว ก็ออกห้องประชุมทันที เพื่อไปติดตามแรงงานข้ามชาติที่ถูกจับกุม ซึ่งตำรวจอ้างเหตุแห่งการจับกุมว่า เพราะแรงงานข้ามชาติทั้ง 8 ไม่พกบัตรมา จึงขอนำตัวไปตรวจเช็กที่สถานีตำรวจ ศิววงศ์ กล่าวต่อว่า การจับกุมแรงงานข้ามชาติเพียงแค่เขามาติดตามข้อเรียกร้อง ทำให้ตนรู้สึกภาครัฐไม่เป็นมิตร และไม่มีความจริงใจในการแก้ไขปัญหาให้แรงงานข้ามชาติอย่างแท้จริง ตำรวจเข้ามาตรวจบัตรแรงงานที่กระทรวงแรงงาน สุธิลา ลืนคำ สมาชิกเครือข่ายแรงงานเพื่อสิทธิประชาชน ที่ติดตามการจับกุมที่ สน.ดินแดง กล่าวถึงเหตุการณ์เพิ่มว่า ก่อนที่ตำรวจจะจับกุมแรงงานข้ามชาติ มีเจ้าหน้าที่กระทรวงแรงงานคนหนึ่งใส่เสื้อ ‘สุชาติ ชมกลิ่น’ มากระซิบกับทางตำรวจ หลังจากนั้น ตำรวจจึงมาขอตรวจบัตรแรงงานข้ามชาติที่มายื่นหนังสือติดตามข้อเรียกร้องที่ใต้ถุนตึกกระทรวงแรงงาน สุธิลา กล่าวด้วยว่า ตำรวจใช้กิริยามารยาทคุกคามคนงานข้ามชาติในการขอตรวจบัตรด้วย หลังจากประชาชนติดตามไปที่ สน.ดินแดง สุธิลา พบว่า แรงงานข้ามชาติผู้ถูกจับกุมถูกตำรวจยึดโทรศัพท์เพราะไม่ต้องการให้คนงานติดต่อคนข้างนอกได้ ขาดสิทธิเข้าถึงทนายความ และตำรวจกันไม้ให้ผู้ติดตามเข้าไปอยู่กับผู้จับกุมระหว่างการดำเนินการสอบสวนด้วย แรงงานข้ามชาติ 8 คนถูก ตร.ดินแดงไปที่ สน. ขณะที่ผู้สื่อข่าวโทร.สอบถามต่อกรณีการจับกุมเพื่อตรวจเอกสารแรงงานข้ามชาติทั้ง 8 คน กับโสภณ แย้มชมชื่น รอง ผกก.(สอบสวน) สน.ดินแดง อ้างว่ายังไม่ทราบ เพราะตำรวจยังไม่ส่งเรื่องมาให้ ล่าสุด เมื่อเวลา 12.57 น. ผู้สื่อข่าวได้รับแจ้งเพิ่มว่า ตำรวจ สน.ดินแดง แจ้งให้ตำรวจตรวจคนเข้าเมือง หรือ ตม. มารับตัวแรงงาน 7 คน จากทั้งหมด 8 คน เนื่องจากคนหนึ่งมีเอกสาร เพื่อไปที่สำนักงานตรวจคนเข้าเมืองที่ซอยสวนพลู เพื่อทำเรื่องผลักดันกลับประเทศต้นทาง ทั้งนี้ ระหว่างที่สมาชิกเครือข่ายแรงงานเพื่อสิทธิประชาชนติดตามการจับกุมที่ สน.ดินแดง ตำรวจมีการสั่งห้ามไม่ให้ประชาชนถ่ายรูปในสถานีตำรวจ โดยอ้างว่าเป็นสถานที่ราชการ ขณะเวลาเดียวกัน ตำรวจตรวจคนเข้าเมือง (ตม.) มาขอถ่ายรูปประชาชน และตรวจบัตรแรงงานข้ามชาติ ซึ่งทำให้มีข้อกังวลว่า ตำรวจอาจมีการคุกคามประชาชนหลังจากเหตุการณ์นี้ สุญญากาศรอมติ ครม. 28 กันยา เครือข่ายแรงงานเพื่อสิทธิประชาชน รายงานผ่านสื่อโซเชียลมีเดียเฟซบุ๊ก ระบุว่า เมื่อเวลา 13.00 น. แรงงานข้ามชาติทั้งหมดถึงสำนักงาน ตม. สวนพลูแล้ว สักพักจึงมีทนายและหน่วยงานอื่นๆ ติดตามมา มีการแยกคนงานไปที่ห้องกักเพื่อสอบสวนประมาณ 1 ชม. ตม. เจรจาขอให้เครือข่ายแรงงานฯ ยกเลิกการระดมพลที่สำนักงาน ตม. จึงจะเริ่มเจรจา ระหว่างนั้นมีการแยกตัวคนงานออกไปโดยไม่ให้เครือข่ายแรงงานฯ หรือทนายความเข้าสังเกตการณ์ ปรากฏว่าคนงานได้เซ็นเอกสารรับสารภาพไปแล้วทั้งที่ไม่ทราบว่าเป็นเอกสารอะไร เพราะคนงานทั้ง 7 รายอ่านภาษาไทยไม่ได้ และไม่มีล่ามและทนายช่วยคนงานข้ามชาติ อย่างไรก็ตาม มีการตั้งข้อสังเกตว่า การจับกุมแรงงานข้ามชาติที่ไม่มีเอกสารครั้งนี้ชอบธรรมหรือไม่ เนื่องจาก มติ ครม. วันที่ 28 ก.ย. 64 ที่ผ่อนผันให้แรงงานข้ามชาติที่ไม่มีเอกสารอยู่ในประเทศไทยต่อได้ถึง 13 พฤศจิกายน 2564 แต่เจ้าหน้าที่ ตม. ระบุว่า เนื่องด้วยมติ ครม.นี้ยังไม่ได้รับการประกาศใช้ในราชกิจจานุเบกษา ทำให้ยังไม่มีผลบังคับใช้ในกฎหมาย และแรงงานข้ามชาติไม่ได้รับการคุ้มครอง เวลา 16:00 น. ตม. เจรจาต่อรองว่าจะไม่ดำเนินคดี แต่ช่วงที่รอประกาศมติ ครม. 28 กันยา ก็ต้องทำเรื่องผลักดันส่งกลับตามกฎหมายที่มีอยู่ต่อไป ระหว่างนี้ คนงานชาวกัมพูชาที่ไม่มีเอกสารทั้ง 7 คนจะถูกนำไปกักตัวในสถานกักกันของรัฐตามมาตรการรักษาความปลอดภัยโควิด-19 ที่สโมสรตำรวจ จำนวน 14 วัน ก่อนถูกผลักดันออกนอกประเทศ จนกว่าจะมีการประกาศใช้มติ ครม. 28 กันยา ฉบับดังกล่าว โดยหากยังไม่มีการประกาศภายใน 14 วันนี้ จะต้องทำเรื่องต่ออายุชะลอการส่งกลับ นักสิทธิมองรัฐคุกคามแรงงาน ศิววงศ์ นักปกป้องสิทธิแรงงาน กล่าวถึงการดำเนินการช่วยเหลือแรงงานข้ามชาติ 7 คนว่า ก็จะเร่งทำเรื่องต่ออายุชะลอการส่งกลับ ตามที่เครือข่ายแรงงานเพื่อสิทธิประชาชน ระบุว่า เจ้าหน้าที่กระทรวงแรงงานเป็นคนแจ้งความจับแรงงานข้ามชาติทั้ง 8 คนด้วยตัวเอง ศิววงศ์ ระบุว่าไม่ยืนยัน แต่ทาง สน.ดินแดง ได้รับแจ้งจากกระทรวงแรงงานให้ไปตรวจบัตรแรงงานข้ามชาติที่มายื่นข้อเรียกร้อง ดังนั้น เมื่อเรื่องเกิดในพื้นที่กระทรวงแรงงาน ก็ไปได้ที่กระทรวงแรงงานต้องรับผิดชอบ ศิววงศ์ กล่าวต่อว่า สถานการณ์ตอนนี้ คนงานทั้ง 7 คนต้องอยู่ที่สถานกักกันของรัฐจำนวน 14 วัน แต่เราก็หวังว่าเขาจะปล่อยตัวเร็วกว่ากำหนด “เครือข่ายแรงงานเพื่อสิทธิประชาชน คงต้องมีการเคลื่อนไหวให้รัฐมนตรีแรงงานรับผิดชอบเรื่องนี้แน่ๆ เพราะว่ามันเป็นการคุกคามแรงงาน อย่างที่จังหวัดอื่นๆ เขาเตรียมตัวแล้วว่าจะดำเนินการตามมติ ครม. แต่ทำไมกระทรวงแรงงานทำแบบนี้” ศิววงศ์ กล่าว พร้อมระบุว่า ส่วนเรื่องรูปแบบคงมีการหารือก่อน และแจ้งอีกที ทั้งนี้ ทางเครือข่ายแรงงานเพื่อสิทธิประชาชน โพสต์ข้อความบนเฟซบุ๊ก กล่าวถึงข้อกังวลด้วยว่า หากไม่มีการประกาศมติ ครม. ฉบับเห็นชอบวันที่ 28 กันยายน 2564 หรือมีการประกาศลงราชกิจจาฯ แล้วปรากฏว่าไม่เป็นคุณกับคนงาน ก็จะต้องผลักดันส่งคนงานกลับยังประเทศต้นทาง (กัมพูชา) ข่าวการเมืองแรงงานคุณภาพชีวิตเครือข่ายแรงงานเพื่อสิทธิประชาชนสิทธิแรงงานแรงงานข้ามชาติกระทรวงแรงงานสน.ดินแดงศิววงศ์ สุขทวีตำรวจตรวจคนเข้าเมืองสำนักงาน ตม.สวนพลูมติ ครม. 28 กันยาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/Qy0FFAHsGz0/95691,2021_10_30
ผู้เดือดร้อนจากทวงคืนผืนป่า มุกดาหาร ร่วมประชุม กก.ตรวจสอบการครอบครองฯ P-MOVE ชี้ปฏิบัติการทวงคืนบกพร่อง,"Submitted on Sat, 2021-10-30 00:41กลุ่มผู้เดือดร้อนจากนโยบายทวงคืนผืนป่า จ.มุกดาหาร เข้าร่วมประชุมกับคณะทำงานตรวจสอบการครอบครองเข้าทำประโยชน์ในพื้นที่ป่าสงวนแห่งชาติฯ P-MOVE ชี้การปฏิบัติการทวงคืนพื้นที่มีความผิดพลาดบกพร่องเหมารวมไม่แยกแยะ ที่ประชุมมีผลสรุปให้คณะทำงานช่วยเหลือสนับสนุนดำเนินการทำแนวเขตแปลงผู้ได้รับความเดือดร้อน 29 ต.ค.2564 กลุ่มผู้เดือดร้อนจากนโยบายทวงคืนผืนป่า จ.มุกดาหาร รายงานว่า เมื่อวันที่ 27 ต.ค.ที่ผ่านมา เวลา 13.30 น. ที่ห้องประชุมแก่งกะเบา ชั้น 3 ศาลากลางจังหวัดมุกดาหาร ประชาชนจาก หมู่ 5,6 และ 13 ต.คำป่าหลาย อ.เมือง จ.มุกดาหาร กว่า 70 คน ซึ่งเป็นกลุ่มผู้เดือดร้อนที่ได้รับผลกระทบจากนโยบายทวงคืนผืนป่าพื้นที่ป่าสงวนแห่งชาติ ป่าดงหมูแปลงที่ 2 จากกรณีที่หน่วยป้องกันรักษาป่า มห.1 (คำป่าหลาย) เข้าตรวจยึดพื้นที่ ตัดฟันต้นยาง พร้อมข่มขู่ไม่ให้เข้าทำกินในพื้นที่ ได้เดินทางเข้าร่วมประชุมกับคณะทำงานตรวจสอบการครอบครองเข้าทำประโยชน์ในพื้นที่ป่าสงวนแห่งชาติ ป่าดงหมู แปลงที่ 2 ท้องที่ ต.คำป่าหลาย อ.เมือง จ.มุกดาหาร การประชุมคณะทำงานในครั้งนี้ได้มี เอกราช มณีกรรณ์ ปลัดจังหวัดมุกดาหาร ครรชิต โล่ห์คำ ผู้อำนวยการส่วนจัดการที่ดินป่าไม้ สำนักจัดการทรัพยากรป่าไม้ที่ 7 (ขอนแก่น) อนุลักษ์ พิกุลศรี เจ้าหน้าที่ปฏิรูปที่ดินจังหวัดมุกดาหาร นิธิโรจน์ จงจิตกิตติ์ธนา เจ้าหน้าที่ศูนย์ป่าไม้มุกดาหาร นรินทร์ อินทรีย์ หัวหน้าป้องกันรักษาป่าที่ มห.1 (คำป่าหลาย) เวช ไชยบัน กำนันคำป่าหลาย คณะทำงานช่วยเหลือสนับสนุนการปฏิบัติงานของคณะทำงานตรวจสอบการครอบครองเข้าทำประโยชน์ในพื้นที่ป่าสงวนแห่งชาติฯ และชาวบ้านผู้ได้รับความเดือดร้อนจากนโยบายทวงคืนผืนป่า เอกราช มณีกรรณ์ ประธานคณะทำงานตรวจสอบการครอบครองเข้าทำประโยชน์ในพื้นที่ป่าสงวนแห่งชาติฯ ได้กล่าวถามต่อที่ประชุมถึงความคืบหน้าข้อมูลการตรวจสอบการครอบครองเข้าทำประโยชย์ในพื้นที่ป่าสงวนแห่งชาติฯ ซึ่งนายนรินทร์ อินทรีย์ ก็ได้กล่าวต่อที่ประชุมว่าในขณะนี้ยังไม่ได้ดำเนินการอะไรไปมากกว่าเดิม เนื่องจากยังไม่มีแผนที่ปี 57 ที่เป็นแผนที่ป่าหลังคำสั่ง คสช.ที่ 66 มีผลบังคับใช้ตั้งแต่ 17 มิ.ย 2557 ซึ่งต้องทำเรื่องขอแผนที่กับทางสำนักจัดการทรัพยากรป่าไม้ ปราโมทย์ ผลภิญโญ ตัวแทนขบวนการประชาชนเพื่อสังคมที่เป็นธรรม (P-MOVE) ซึ่งเป็นตัวแทนของคณะทำงานช่วยเหลือสนับสนุนการปฏิบัติงานของคณะทำงานตรวจสอบการครอบครองเข้าทำประโยชน์ในพื้นที่ป่าสงวนแห่งชาติฯ ได้ตั้งคำถามต่อที่ประชุมว่าในเมื่อยังไม่มีแผนที่ปี 57 ก่อนหน้านี้เอาฐานข้อมูลอะไรไปปฏิบัติการทวงคืนผืนป่าจนทำให้เกิดผลกระทบ หากผู้ได้รับผลกระทบจากการดำเนินการครั้งนี้ปรากฏร่องรอยการใช้ที่ดินก่อนออร์โธสีปี 45 และอยู่ระหว่างปี 45-57 สิ่งที่เกิดความเสียหายไปแล้วจะดำเนินการอย่างไร เรื่องที่ผูกพันต่อเนื่องมติ ครม. 6 พ.ย 61 ในการแก้ไขปัญหาที่สืบเนื่องมาจากมาตรการตามคำสั่ง 64,66 หรือแม้กระทั้งเรื่องการปลูกป่าชาวบ้านก็ขอยกเลิกให้มีการปลูกป่าที่อยู่ในพื้นที่ที่ยังพิพาทเนื่องยังไม่มีกลไกในการตรวจสอบข้อเท็จจริง ซึ่งต้องวนไปที่เดิมว่าต้องมีแผนที่ปี 57 แล้วช่วงที่ดำเนินการผลักดันชาวบ้านออกจากพื้นที่ใช้หลักเกณฑ์วิธีการฐานข้อมูลอะไรดำเนินการ ไม่ว่าเรื่องของการร้องทุกข์กล่าวโทษกับเจ้าพนักงานสอบสวน การปลูกต้นไม้ การทำลายอาสินต่างๆ “การที่จะพิจารณาดำเนินการใด ๆ ต้องมีหลักเกณฑ์ที่มาที่ไป ซึ่งใช้เงื่อนไขตามหลักเกณฑ์คำสั่งที่66/2557 ก็ต้องไปดูตามหลักเกณฑ์วิทยุสั่งการ ศปป.4 กอ.รมน. 7 ข้อ และเอามาทาบระหว่างแผนที่ออร์โธสีสองช่วง คือ 45 กับ 57 มาทาบกับบริเวณพื้นที่เป้าหมายที่จะดำเนินการ ถ้าปรากฏร่องรอยการใช้ที่ดินทั้งก่อน 45 และ 57 เขาควรที่จะมีสิทธิเข้าทำประโยชน์ในพื้นที่ แต่การดำเนินการที่ผ่านมาเป็นลักษณะเหมารวมไม่แยกแยะว่าใครเป็นเกษตรกรคนยากไร้มีใครเป็นคนที่ไม่เข้าเงื่อนไขตาม ศปป.4 กอ.รมน. ซึ่งเรามีข้อมูลเบื้องต้นว่า 67 ราย ปรากฏร่องรอยการใช้ที่ดินก่อนออร์โธสีปี 45 จำนวน 17 ราย ซึ่ง 10 ราย มี ส.ป.ก.4-01 นั้นแสดงว่าเป็นพื้นที่ที่อยู่ในเขตพระราชกฤษฎีกากำหนดเขตปฏิรูปที่ดิน แล้วอีก 7 รายไม่มีควรที่จะได้รับการผ่อนปรนให้ทำประโยชน์ตามมติ ครม.30 มิถุนายน 41 เพราะปรากฏร่องรอยออร์โธสีปี 45 ส่วนปี 45 กับ 57 มีจำนวนมากก็ต้องมาคัดกรอง แต่นี้เหมารวมกันหมด มายึดที่ยึดทาง ทำลายผลผลิตของเขา” ปราโมทย์กล่าว ในส่วนของประเด็นเรื่องแนวทางการสำรวจตรวจสอบแปลงที่ดิน ข้อมูลราษฎรผู้เดือดร้อน แนวทางการแก้ไขปัญหาและช่วยเหลือความเดือดร้อนด้านที่ดินทำกินในเขตป่าสงวนแห่งชาติของราษฎร ต.คำป่าหลาย นั้น นายปราโมทย์ก็ได้กล่าวถามต่อที่ประชุมว่าคณะทำงานจะออกแบบแนวทางในการตรวจสอบการถือครองที่ดินของกลุ่มผู้เดือดร้อนยังไง ซึ่งมีขอพิจารณา หนึ่ง พื้นที่เป้าหมายการตรวจสอบอยู่ตรงไหน สอง จะมีหลักเกณฑ์เงื่อนไขวิธีการในการตรวจสอบยังไง ซึ่งตอนนี้มีเรื่องที่ผูกพันต่อเนื่องมาหลังจากเกิดปัญหาพิพาทกันเมื่อปี 59 เป็นต้นมา เพราะมีภาระผูกพันทางคดีที่มีการไปแจ้งความร้องทุกข์กล่าวโทษกับเจ้าพนักงานสอบสวนไว้ ครั้นชาวบ้านจะไปยืนแปลงก็มีความกังวลว่าจะเป็นปัญหาในทางข้อกฎหมาย ซึ่งต้องปรึกษาหารือกันว่าจะมีมาตรการยังไงถึงจะไม่กระทบสิทธิชาวบ้านเพราะเรื่องราวข้อเท็จจริงยังไม่ปรากฎ ทั้งนี้ในที่ประชุมคณะทำงานตรวจสอบการครอบครองเข้าทำประโยชน์ในพื้นที่ป่าสงวนแห่งชาติฯ ได้ทำการสรุปถึงแนวทางการทำงาน 2 ประเด็น หนึ่ง การตรวจสอบการเข้าตรวจยึดตัดฟันทำลายอาสินของราษฎรในพื้นที่ป่าสงวนแห่งชาติ ป่าดงหมู แปลที่ 2 ต.คำป่าหลาย เป็นไปตามระเบียบกฎหมายหรือไม่ คณะทำงานฯ จะดำเนินการทำหนังสือถึง ฐิติกร เงาะปก ซึ่งเป็นผู้ที่ดำเนินการในขณะนั้น เพื่อให้ดำเนินการชี้แจงพร้อมหลักฐานและในการประชุมคณะทำงานตรวจสอบการครอบครองเข้าทำประโยชน์ในพื้นที่ป่าสงวนแห่งชาติฯ ครั้งต่อไปให้นายฐิติกร เงาะปก เข้าร่วมประชุมเพื่อมาชี้แจง สอง ในเรื่องทางการสำรวจตรวจสอบแปลงที่ดินของราษฎรผู้เดือดร้อนมอบหมายให้คณะทำงานช่วยเหลือสนับสนุนการปฏิบัติงานของคณะทำงานตรวจสอบการครอบครองเข้าทำประโยชน์ในพื้นที่ป่าสงวนแห่งชาติฯ ซึ่งเป็นคณะทำงานภาคประชาชนดำเนินการทำแนวเขตแปลงของราษฎรแต่ละแปลงให้เรียบร้อย ซึ่งเมื่อดำเนินการเรียบร้อยแล้วให้แจ้งคณะทำงานตรวจสอบการครอบครองเข้าทำประโยชน์ในพื้นที่ป่าสงวนแห่งชาติฯ เพื่อจะได้กำหนดการลงพื้นที่ดำเนินการต่อไป ข่าวสิทธิมนุษยชนสิ่งแวดล้อมนโยบายทวงคืนผืนป่าป่าดงหมูป่าสงวนแห่งชาติP-Moveกลุ่มผู้เดือดร้อนจากนโยบายทวงคืนผืนป่า จ.มุกดาหารติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/rhX0QWGNaEw/95692,2021_10_30
สรุปเสวนา: เข้าใจ ‘ความยากจน’ ผ่าน 3 สัมผัส รส-กลิ่น-เสียง ร้อยเรียงสู่ปัญหาเชิงโครงสร้าง,"Submitted on Sat, 2021-10-30 02:43ศูนย์วิจัยสังคมอนุภาคลุ่มน้ำโขง มหาวิทยาลัยอุบลราชธานี จัดเสวนาออนไลน์ในหัวข้อ “รส / กลิ่น / เสียง ของความยากจน” ผ่านมุมมองการลงพื้นที่สำรวจความยากจนในภาคตะวันออกเฉียงเหนือของ 3 นักวิจัยที่อธิบายชัดเรื่องความคับแค้นในใจคนจนที่ไม่อาจสะท้อนออกมาเป็นคำพูดได้ 30 ต.ค. 2564 วานนี้ (29 ต.ค. 2564) ศูนย์วิจัยสังคมอนุภาคลุ่มน้ำโขง คณะศิลปะศาสตร์ และคณะรัฐศาสตร์ มหาวิทยาลัยอุบลราชธานี จัดเสวนาออนไลน์ผ่านเฟซบุ๊กไลฟ์ในหัวข้อ “รส / กลิ่น / เสียง ของความยากจน” ซึ่งเป็นหัวข้อแรกในซีรีส์การเสวนาที่ชื่อว่า “เบิ่ง ‘จน’ ซอด” ซึ่งเกี่ยวกับการทำความเข้าใจความยากจนในภาคอีสาน โดยมีผู้ร่วมเสวนาทั้งหมด 4 คน ได้แก่ ศ.นิติ ภวัครพันธุ์ นักมานุษยวิทยาและอาจารย์พิเศษประจำคณะรัฐศาสตร์ จุฬาลงกรณ์มหาวิทยาลัย, ศิระศักดิ์ คชสวัสดิ์ นักวิจัยอิสระ, ผศ.ณัฏฐ์ชวัล โภคาพานิชวงษ์ และธวัช มณีผ่อง อาจารย์ประจำคณะศิลปศาสตร์ มหาวิทยาลัยอุบลราชธานี ดำเนินรายการโดย รศ.กนกวรรณ มะโนรมย์ อาจารย์ประจำคณะศิลปศาสตร์ มหาวิทยาลัยอุบลราชธานี งานเสวนา “รส / กลิ่น / เสียง ของความยากจน” เป็นการนำผลงานวิจัยในโครงการวิจัยเพื่อพัฒนาพื้นที่และแก้ไขปัญหาความยากจนแบบเบ็ดเสร็จและแม่นยำใน จ.อำนาจเจริญ และอุบลราชธานี ซึ่งได้รับการสนับสนุนทุนทำวิจัยจากหน่วยบริการและจัดการทุนด้านการพัฒนาระดับพื้นที่ (บพท.) มาพูดคุยแลกเปลี่ยนในแบบฉบับที่ ‘ย่อยง่าย’ ซึ่งผู้ร่วมเสวนาทั้ง 4 คนพูดถึงการสัมผัสความยากจนจากการลงพื้นที่เก็บข้อมูลทำงานวิจัยใน 3 มิติ คือ รส กลิ่น เสียง ซึ่งเป็นการเปรียบเทียบการสัมผัสความยากจนประหนึ่งว่าเป็นการสัมผัสทางกาย ผู้ดำเนินรายการกล่าวเปืดการเสวนาด้วยการอธิบายชื่อซีรีส์การเสวนา “เบิ่ง ‘จน’ ซอด” ว่าเป็นการเล่นคำในภาษาอีสาน เบิ่งแปลว่ามอง ซอดแปลว่าทะลุ ดังนั้น ชื่อซีรีส์ใหญ่ของการเสวนาจึงแปลได้ว่าเป็นการมองทะลุปัญหาความยากจนให้ทะลุปรุโปร่ง พร้อมบอกว่าจะมีการเสวนาออนไลน์หัวข้ออื่นๆ ในโอกาสถัดไป ณัฏฐ์ชวัล ผู้เสวนาคนแรก กล่าวว่า จากการลงพื้นที่ที่ จ.อำนาจเจิรญ พบว่ากลุ่มผู้มีรายได้น้อยหรือ ‘คนจน’ ไม่ได้รู้สึกว่าคำว่า ‘คนจน’ เป็นคำดูถูกหรือมีความหมายลบ และคนในพื้นที่ก็เรียกแทนตัวเองด้วยคำนี้อย่างไม่ตะขิดตะขวงใจ ในงานวิจัยและการเสวนาในครั้งนี้จึงขอใช้คำนี้เรียกคนกลุ่มนี้ ซึ่งสะท้อนให้เห็นอัตลักษณ์และตัวตนของพวกเขาได้ชัดเจนที่สุด ณัฏฐ์ชวัลบอกว่าภายใต้ใบหน้าที่ยิ้มแย้มของคนจนที่ตนได้มีโอกาสพูดคุยจากการลงพื้นที่นั้นมีเสียงบางอย่างซ่อนอยู่ ซึ่งเสียงของคนจนที่ตนได้ยินเป็นเสียงที่ดังอยู่ข้างใน เหมือนกับเสียงพูดงึมงำอยู่กับตัวเอง เสียงเหล่านี้สะท้อนว่าพวกเขาต้องเผชิญความยากลำบาก และความยากจนอยู่เพียงลำพัง ไม่รู้จะเรียกร้องจากใคร ไม่รู้จะพูดอย่างไร จะทำอย่างไรถึงจะหลุดพ้นจากความยากจน จึงแสดงท่าทีออกมาด้วยความคับแค้น หรือที่ในภาษาอีสานเรียกว่า “อุกอั่ง” การที่คนจนไม่รู้จะแสดงออกถึงความทุกข์ยากออกมาอย่างไร ทำให้หลายครั้งสิ่งที่เขาพูดออกมาดูเป็นการเรียกร้องแบบผิวเผิน เช่น การเรียกร้องเงินสงเคราะห์ เพราะเป็นสิ่งที่สามารถอธิบายออกมาเป็นรูปธรรมได้มากที่สุด แต่จริงๆ แล้วความต้องการของคนจนมีมากกว่านั้น ด้วยเหตุนี้ คนจนจึงถูกตีตราว่าเป็นกลุ่มที่ ‘แบมือขอ’ อยู่ฝ่ายเดียว ซึ่งคำตีตรานี้ยิ่งไปซ้ำเติมปัญหาเชิงโครงสร้างเรื่องความเหลื่อมล้ำ สุดท้ายเมื่อทำอะไรไม่ได้ คนจนก็ต้องแบกรับตัวเอง ทำงานหนักขึ้น และปรับความคิดว่าต้องอดทน ถึงจะทุกข์ยากก็ทำได้แค่อดทน ณัฏฐ์ชวัลอธิบายเรื่องรสชาติของความจนไว้ว่าเป็นรสแห่งความขมขื่น คนส่วนใหญ่มองว่าความจนนำมาซึ่งความทุกข์ แต่คนจนกลับแปลงความทุกข์เหล่านั้นให้เป็นความสุข และนำเสนอตัวเองในแง่บวกในเรื่องที่ไม่คิดว่าจะเป็นความสุขได้ เช่น ได้ดูแลพ่อแม่ที่พิการแก่เฒ่า มีเงินใช้หนี้ ภูมิใจที่สู้ชีวิตมาได้ ภูมิใจที่ได้ช่วยคนอื่น เป็นแม่ที่ดี มีลูกที่ดี หาเงินส่งลูกเรียนได้ เป็นต้น ซึ่งจากการรับฟังและพูดคุยเชิงลึกทำให้ตนทราบว่าความคิดเหล่านี้ไม่ใช่การหลอกตัวเอง แต่เป็นการสร้างพลังเพื่อให้ตัวเองมีชิวิตอยู่ต่อกับสิ่งที่ตัวเองมี นอกจากนี้ ณัฏฐ์ชวัลได้อธิบายเรื่องกลิ่นของความยากจนว่าเป็นพฤติกรรมหรือการแสดงออกของคนจนที่สะท้อนไปถึงสังคมรอบข้าง ซึ่งมักจะบดบังปัญหาเชิงโครงสร้าง เหมือนกลับกลิ่นที่โชยไปและคนที่ได้กลิ่นก็พยายามเดินหนี ไม่ได้มุ่งหาที่มาของกลิ่น โดยณัฏฐ์ชวัลยกตัวอย่าง เช่น กรณีคนจนที่มีพฤติกรรมแตกต่างออกจากขนบธรรมเนียมหรือบรรทัดฐานของสังคมที่เขาอาศัยอยู่ ก็มักถูกมองว่าเป็นคนแปลกแยก และถูกเมินเฉยจากคนในชุมชนหรือสังคม จนทำให้บางครั้งพวกเขาเหล่านี้เข้าไปถึงสิทธิหรือความช่วยเหลือต่างๆ ที่สมควรได้รับ ณัฏฐ์ชวัลยังกล่าวต่อไปอีกว่าตนมักจะได้ยินคำว่า “อย่าเข้าไปยุ่ง/อย่าเข้าไปช่วยเลย” จากผู้นำชุมชนหรือคนรอบข้างคนจนที่ตนเข้าไปคลุกคลีระหว่างเก็บข้อมูลวิจัย ซึ่งคำพูดเหล่านี้สะท้อนให้เห็นว่าสังคมโดยรอบปฏิเสธที่จะยุ่งเกี่ยวกับคนจน ซึ่งเป็นการละเลยปัญหาเชิงโครงสร้างอย่างแท้จริง ด้านศิระศักดิ์ ผู้เสวนาคนที่สอง กล่าวว่า เสียงของความจนคือเสียงที่ถูกปิดไว้ แต่ตนไม่แน่ใจว่าใครปิด เพราะคนจนบางส่วนก็ต้องการปิดเสียงนั้นเอง หรือบางครั้งก็มีคนอื่นมาปิด พร้อมยกตัวอย่าง กรณีการปิดเสียงความยากจนจากการลงพื้นที่แล้วผู้นำชุมชนบางคนไม่ยอมให้สำรวจเพิ่ม แต่ให้ใช้ข้อมูลที่มีการสำรวจรายชื่อจากผู้นำชุมชนมาแล้วเท่านั้น ส่วนรสและกลิ่นของความยากจนนั้น ศิระศักดิ์กล่าวโดยรวมว่าเป็นสิ่งที่ไม่พึงประสงค์ พร้อมยกตัวอย่างกรณีคุณลุงคนหนึ่ง ซึ่งมีโรคประจำตัวและอาศัยอยู่ในบ้านที่มีลักษณะเสื่อมโทรม เขาพบลุงคุณนี้จากการลงพื้นที่ ซึ่งเขาถามคุณลุงคนนั้นไปว่า “คิดว่าตัวเองจนไหม” คุณลุงตอบว่า “ไม่จน อยู่อย่างนี้สบายดีแล้ว” ซึ่งศิระศักดิ์มองว่าคำตอบและสภาพความเป็นจริงสวนทางกัน จึงวิเคราะห์ว่าอาจเป็นเพราะความยากจนถูกมองว่าน่ารังเกียจ ทำให้คนจนบางคนไม่อยากเปิดเผยและยอมรับ ในขณะที่บางกรณี ผู้ถูกสัมภาษณ์ก็ถึงกับร้องไห้ เมื่อต้องตอบคำถามกับทีมวิจัย ซึ่งตนไม่ทราบว่าเป็นเพราะอะไร แต่ที่สัมผัสได้คือคนจนบางคนในกลุ่มตัวอย่างก็รู้สึกเหมือนได้ปลดปล่อยความทุกข์ยากในใจจากการที่มีคนมารับฟังปัญหาของพวกเขาในเชิงลึก ศิระศักดิ์สะท้อนและตกผลึกบทเรียนที่ได้จากการลงพื้นที่สำรวจข้อมูลความยากจนเพื่อการทำวิจัยครั้งนี้ว่ายังต้องขบคิดเพิ่มเติมในกระบวนการเก็บข้อมูลอีก 2-3 ประเด็น ได้แก่ การเก็บข้อมูลความยากจนในเชิงปริมาณ ไม่มีการขยายผลต่อ ไม่มีการเข้าถึงคนจนจริงๆ ทำให้เกิดปัญหาการเก็บข้อมูลตกหล่น ไม่ครบถ้วน หรือในการเก็บข้อมูลหลายครั้งพบว่าเจ้าหน้าที่รัฐหรือหน่วยงานที่เกี่ยวข้องมักให้ประชาชนกรอกแบบสำรวจความยากจนเพียงบางส่วน แล้วนำข้อมูลไปตกแต่งเอง ทำให้ไม่ได้ข้อมูลที่แท้จริง และสุดท้ายคือคนจนบางส่วนก็ไม่อยากเปิดเผยตัว จึงปฏิเสธที่จะให้ข้อมูล ไม่อยากให้ข้อมูล ขณะเดียวกัน ธวัช สะท้อนมุมมองความยากจนผ่านมุมมองรัฐ โดยระบุว่าบัตรสวัสดิการแห่งรัฐไม่สอดคล้องกับวิถีชีวิตของคนจน เปรียบเสมือนเกิดการระเหิดย้อนกลับจากก๊าซกลายเป็นของแข็ง เช่น เงิน 45 บาทในบัตรสวัสดิการแห่งรัฐที่ระบุให้ใช้จ่ายเป็นค่าแก๊สต้องสูญเปล่า เพราะคนจนจำนวนไม่น้อยที่เข้าไม่ถึงการใช้แก๊ส พร้อมยกตัวอย่างกรณีที่ตนพบระหว่างการเก็บข้อมูล คือ ผู้ถือบัตรดังกล่าวไม่เคยใช้จ่ายเงินค่าแก๊สหุงต้มเลย เพราะที่บ้านมีเพียงเตาถ่านเท่านั้น และผู้ถือบัตรไม่ทราบว่าจะต้องไปแจ้งใคร ร้องเรียนอย่างไร จึงได้แต่ปล่อยเงิน 45 บาททิ้งไป ทั้งๆ ที่ถ้าทำคำนวณแล้ว เงินจำนวนนี้เมื่อรวมกันหลายเดือนก็มีจำนวนมากพอที่ช่วยต่อชีวิตคนจนได้ ปัญหานี้ซึ่งนำมาสู่การแก้ปัญหาด้วยการนำเงินไปแลกสินค้าอย่างอื่น เช่น ไข่ หรือบะหมี่กึ่งสำเร็จรูป ตามเงื่อนไขเปลี่ยนค่าแก๊สเป็นค่าอาหาร แต่ไม่สามารถใช้จ่ายเงินค่าแก๊สเป็นค่าฟืนหรือถ่านได้ ซึ่งธวัชมองว่ารายละเอียดของโครงการต้องลงลึกกว่านี้ เพราะชีวิตคนจนไม่ได้มีมิติเรื่องค่าครองชีพเพียงมิติเดียว แต่ยังมีปัญหาเรื่องที่ดินทำกิน ปัญหาเรื่องการเข้าถึงการศึกษา และอื่นๆ ตนจึงมองว่าความช่วยเหลือจากรัฐไม่สัมพันธ์กับความต้องการของคนจน ทำให้ปัญหาคนจนแก้ไม่ได้สักที ธวัชกล่าวว่าแน่นอนว่าคนคิดนโยบายหรือนักวิชาการที่ส่วนใหญ่เป็นคนชนชั้นกลางไม่มีทางพาตัวเองเข้าไปลิ้มรสความยากจนได้อย่างแท้จริง แต่สิ่งที่ทำได้คือการเข้าไปให้รสและกลิ่นนั้นให้มากที่สุด เพื่อจะได้เข้าใจปัญหาให้ได้มากที่สุด นิติ ผู้เสวนาคนสุดท้ายกล่าวว่าตนเห็นต่างจากผู้ร่วมเสวนา 3 คนแรกที่บอกว่าเสียงของความจนหรือเสียงที่เงียบ เพราะจริงๆ แล้วเราได้ยินเสียงของความจนอยู่ แต่เลือกที่จะรับรู้หรือไม่เท่านั้น นิติกล่าวต่อไปว่าตนเห็นด้วยกับงานวิจัยชิ้นนี้ที่ลงพื้นที่เข้าไปรับฟังเสียงของคนจน แต่ตนไม่แนะนำให้เชื่อทุกคำพูดของคนจน พร้อมยกตัวอย่างกรณีที่ศิระศักดิ์พบ ที่คนจนกล่าวอย่างชัดเจนและภูมิใจว่า “ไม่จน” ทั้งๆ ที่คำตอบนั้นสวนทางกับคุณภาพชีวิตที่เขามีอยู่ นิติไม่ปฏิเสธการสร้างความสุขทางใจในสภาพความเป็นอยู่ที่ทุกข์ยาก แต่ก็ไม่ควรมองข้ามความสุขทางกายด้วยเช่นกัน และปฏิเสธไม่ได้ว่าความสุขทางกายที่มาจากความต้องการพื้นฐานหรือ Basic Needs เป็นเรื่องที่จำเป็น พร้อมทั้งเสนอให้มีการนิยามความหมายของความต้องการพื้นฐานใหม่ให้สอดคล้องกับความเปลี่ยนแปลงของสังคมและการพัฒนาด้านเศรษฐกิจ “เราโดนหลอกเรื่องความจนจากโครงสร้างของรัฐ เรากำลังโดนหลอกด้วยความคิดหลายๆ อย่างในสังคมไทย ผมไม่ปฏิเสธความสุขทางใจ แต่อย่ามาบอกว่ามีความสุขทางใจแล้วก็พอ ผมว่าเป็นเรื่องไร้สาระมาก และผมคิดว่ามีคนในสังคมไทยเยอะมากที่เชื่อเรื่องพวกนี้และพูดเรื่องพวกนี้ ซึ่งสำหรับผมรู้สึกว่ามันไร้สาระมาก” นิติกล่าวทิ้งท้าย ชมคลิปการเสวนา: ข่าวสังคมคุณภาพชีวิตข่าวสังคมคุณภาพชีวิตความยากจนมหาวิทยาลัยอุบลราชธานีศูนย์วิจัยสังคมอนุภาคลุ่มน้ำโขงนิติ ภวัครพันธุ์ศิระศักดิ์ คชสวัสดิ์ณัฏฐ์ชวัล โภคาพานิชวงษ์ธวัช มณีผ่องความเหลื่อมล้ำสินค้าความต้องการพื้นฐานติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/vxLbKWqN5SY/95693,2021_10_30
"""เปิดประเทศ แต่ห้ามชุมนุม"" ราชกิจจาฯ เผยแพร่ประกาศ 'ห้ามชุมนุม-มั่วสุม' พื้นที่นำร่องท่องเที่ยว","Submitted on Sat, 2021-10-30 02:54“เปิดประเทศ แต่ห้ามชุมนุม” ราชกิจจาฯ เผยแพร่ประกาศ ห้ามชุมนุม มั่วสุม หรือทำกิจกรรมที่เสี่ยงต่อการแพร่โรคระบาด ในพื้นที่นำร่องการท่องเที่ยว 17 จังหวัด หากฝ่าฝืนมีโทษจำคุกสูงสุด 2 ปี ปรับไม่เกิน 4 หมื่น เริ่ม 1 พ.ย. 30 ต.ค. 64 เว็บไซต์ราชกิจจานุเบกษา เผยแพร่ประกาศหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับความมั่นคง เรื่อง ห้ามการชุมนุม การทำกิจกรรม การมั่วสุม ที่ก่อให้เกิดการแพร่ระบาดของโรคติดเชื้อไวรัสโคโรนา 2019 (โควิด-19) ฉบับที่ 13 โดยระบุดังนี้ ตามที่รัฐบาลออกข้อกำหนด ตามความใน ม.9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (พ.ร.ก.ฉุกเฉิน) (ฉบับที่ 36) ลงวันที่ 21 ต.ค. 64 และคำสั่งศูนย์บริหารสถานการณ์การแพร่ระบาดเชื้อไวรัสโคโรนา 2019 (โควิด-19) (ศบค.) ที่ 18/2564 ลงวันที่ 21 ต.ค. 64 เรื่องพื้นที่นำร่องด้านการท่องเที่ยว ตามข้อกำหนดความใน ม. 9 พ.ร.ก.ฉุกเฉิน 2548 เนื่องจากมีความจำเป็นที่จะต้องมีการฟื้นฟูประเทศเพื่อประโยชน์ด้านการใช้ชีวิตความเป็นอยู่และด้านเศรษฐกิจแก่ประชาชน เห็นควรให้มีการเปิดพื้นที่นำร่องด้านการท่องเที่ยว ให้นักท่องเที่ยวสามารถเดินทางเข้ามาจากต่างประเทศได้มากขึ้น อันจะเป็นประโยชน์ต่อระบบเศรษฐกิจ และการจ้างงานในภาพรวมของประเทศ อาศัยอำนาจตามข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 15) ข้อ 3 และคำสั่งนายกรัฐมนตรี ที่ 4/2563 ลงวันที่ 25 มีนาคม พ.ศ. 2563 เรื่อง แต่งตั้งผู้กำกับการปฏิบัติงาน หัวหน้าผู้รับผิดชอบ และพนักงานเจ้าหน้าที่ในการแก้ไขสถานการณ์ฉุกเฉิน ข้อ 3 (6) และข้อกำหนด คำสั่ง ประกาศ ที่เกี่ยวข้อง จึงให้ปฏิบัติดังนี้ 1. ให้ยกเลิกประกาศหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับความมั่นคง เรื่อง ห้ามการชุมนุม การทำกิจกรรม การมั่วสุม ที่ก่อให้เกิดการแพร่ระบาดของโรคติดเชื้อไวรัสโคโรนา 2019 (โควิด-19) (ฉบับที่ 11) ลงวันที่ 30 กันยายน พ.ศ. 2564 และประกาศหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับความมั่นคง เรื่อง ห้ามการชุมนุมการทำกิจกรรม การมั่วสุม ที่ก่อให้เกิดการแพร่ระบาดของโรคติดเชื้อไวรัสโคโรนา 2019 (โควิด-19) ฉบับที่ 12 ลงวันที่ 18 ตุลาคม พ.ศ. 2564.2. ห้ามมิให้มีการมั่วสุมในลักษณะที่เสี่ยงต่อการแพร่โรค หรือการกระทำอันเป็นการฉวยโอกาสซ้ำเติมความเดือดร้อนของประชาชน หรือการกลั่นแกล้งเพื่อแพร่โรค ณ ที่ใดๆ ทั่วราชอาณาจักร 3. ห้ามมิให้มีการชุมนุม หรือการทำกิจกรรมที่มีความเสี่ยงต่อการแพร่โรค ในพื้นที่ที่มีประกาศหรือคำสั่งกำหนดเป็นพื้นที่ควบคุมสูงสุดและเข้มงวด พื้นที่ควบคุมสูงสุด พื้นที่ควบคุม พื้นที่เฝ้าระวังสูง พื้นที่เฝ้าระวัง เว้นแต่กรณีได้รับอนุญาตจากพนักงานเจ้าหน้าที่ หรือกิจกรรมที่ได้รับการยกเว้น โดยให้ดำเนินการตามข้อกำหนด (ฉบับที่ 30) ลงวันที่ 1 สิงหาคม พ.ศ. 2564 และข้อกำหนด (ฉบับที่ 35) ลงวันที่ 15 ตุลาคม พ.ศ. 2564 ทั้งนี้ ในเรื่องมาตรการควบคุมแบบบูรณาการสำหรับพื้นที่ควบคุมสูงสุดและเข้มงวด พื้นที่ควบคุมสูงสุด พื้นที่ควบคุม พื้นที่เฝ้าระวังสูง พื้นที่เฝ้าระวัง ให้ดำเนินการตามข้อกำหนด (ฉบับที่ 35) ลงวันที่ 15 ตุลาคม พ.ศ. 2564 4. ในพื้นที่ที่มีประกาศหรือคำสั่งกำหนดเป็นพื้นที่ควบคุมสูงสุดและเข้มงวด พื้นที่ควบคุมสูงสุด พื้นที่ควบคุม พื้นที่เฝ้าระวังสูง พื้นที่เฝ้าระวัง ที่ได้มีประกาศหรือคำสั่งกำหนดให้เป็นพื้นที่นำร่องด้านการท่องเที่ยว ห้ามมิให้มีการชุมนุม หรือการทำกิจกรรมที่มีความเสี่ยงต่อการแพร่โรค เว้นแต่กรณีได้รับอนุญาตจากพนักงานเจ้าหน้าที่ หรือกิจกรรมที่ได้รับการยกเว้น โดยให้ดำเนินการตามข้อกำหนด (ฉบับที่ 30) ลงวันที่ 1 สิงหาคม พ.ศ. 2564 และข้อกำหนด (ฉบับที่ 36) ลงวันที่ 21 ตุลาคม พ.ศ. 2564 ทั้งนี้ ในเรื่องมาตรการควบคุมแบบบูรณาการสำหรับพื้นที่นำร่องด้านการท่องเที่ยว ให้ดำเนินการตามข้อกำหนด (ฉบับที่ 36) ลงวันที่ 21 ตุลาคม พ.ศ. 2564 หากผู้ใดฝ่าฝืนหรือไม่ปฏิบัติตามประกาศนี้ ต้องรับโทษตามมาตรา 18 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 ระวางโทษจำคุกไม่เกิน 2 ปี หรือปรับไม่เกิน 40,000 บาท หรือทั้งจำทั้งปรับ ในกรณีที่มีการออกข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 ฉบับใหม่ ให้ประกาศฉบับนี้ยังคงใช้บังคับได้ต่อไปเท่าที่ไม่ขัดหรือแย้งกับข้อกำหนดฉบับใหม่ดังกล่าว ทั้งนี้ ตั้งแต่วันที่ 1 พฤศจิกายน พ.ศ. 2564 เป็นต้นไป ประกาศณ วันที่ 28 ตุลาคม พ.ศ. 2564พลเอก เฉลิมพล ศรีสวัสดิ์ผู้บัญชาการทหารสูงสุดหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับความมั่นคง อ้างอิงจากคำสั่ง ศบค. ที่ 18/2564 พื้นที่ที่ได้รับการประกาศเป็นพื้นที่นำร่องการท่องเที่ยว 17 จังหวัด ประกอบด้วย 1. จ.กรุงเทพฯ 2. จ.ชลบุรี (เฉพาะ อ.บางละมุง เมืองพัทยา อ.ศรีราชา อ.เกาะสีชัง และ อ.สัตหีบ เฉพาะ ต.นาจอมเทียน และ ต.บางเสร่) 3. จ.เชียงใหม่ (เฉพาะอำเภอเมืองเชียงใหม่ อ.ดอยเต่า อ.แม่ริม และ อ.แม่แตง) 4. จ.ตราด (เฉพาะ อ.เกาะช้าง) 5. จ.บุรีรัมย์ (เฉพาะ อ.เมืองบุรีรัมย์) 6. จ.ประจวบคีรีขันธ์ (เฉพาะ ต.หัวหิน และ ต.หนองแก) 7. จ.พังงา 8. จ.ภูเก็ต 9. จ.ระยอง (เฉพาะเกาะเสม็ด) 10. จ.เลย (เฉพาะ อ.เชียงคาน) 11. จ.สมุทรปราการ (เฉพาะบริเวณพื้นที่ท่าอากาศยานนานาชาติสุวรรณภูมิ) 12. จ.สุราษฎร์ธานี (เฉพาะเกาะสมุย เกาะพงัน และเกาะเต่า) 13. จ.หนองคาย (เฉพาะ อ.เมืองหนองคาย อ.สังคม อ.ศรีเชียงใหม่ และ อ.ท่าบ่อ) 14. จ.อุดรธานี (เฉพาะ อ.เมืองอุดรธานี อ.บ้านดุง อ.กุมภวาปี อ.นายูง อ.หนองหาน และ อ.ประจักษ์ศิลปาคม) 15. จ.กระบี่ 16. จ.เพชรบุรี (เฉพาะเทศบาลเมืองชะอำ) 17. จ.ระนอง (เฉพาะเกาะพยาม) ข่าวการเมืองเศรษฐกิจสิทธิมนุษยชนศบค.พ.ร.ก.ฉุกเฉินเปิดประเทศโควิด-19เสรีภาพการแสดงออกพื้นที่นำร่องท่องเที่ยวติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/fywELAVkTa0/95694,2021_10_30
ชาวบ้านน้อยนางาม จ่อร้องผู้ว่าฯขอนแก่น หวังได้พัฒนาสาธารณูปโภคขั้นพื้นฐาน หลังถูกจำกัดกว่า 30 ปี,"Submitted on Sat, 2021-10-30 03:13ศรายุทธ ฤทธิพิณ, สำนักข่าวปฏิรูปที่ดินภาคอีสาน รายงาน ชาวบ้านน้อยนางาม เผยเตรียมทำหนังสือยื่นผู้ว่าฯขอนแก่น เพื่อให้พิจารณาและได้มีคำสั่งเปิดประชุมแก้ไขปัญหา และลงตรวจสอบขอบเขตพื้นที่ เพื่อสามารถใช้ประโยชน์ในที่ดินได้อย่างถูกต้อง และพัฒนาเกี่ยวกับสาธารณูปโภคขั้นพื้นฐาน หลังถูกจำกัดกว่า 30 ปี ความเดือดร้อนที่ชีวิตความเป็นอยู่ต้องตกอยู่ภายใต้ความลำบาก จากการถูกจำกัดการถือครองที่ดินไม่สามารถเข้าถึงทรัพยากรได้อย่างเท่าเทียม มูลเหตุส่วนใหญ่มาจากการบังคับใช้กฎหมายของรัฐในการควบคุม และจำกัดสิทธิ์เข้าทำประโยชน์ในพื้นที่ สภาพเช่นนี้เกิดขึ้นกับที่ทำกินที่อยู่อาศัยของประชาชนหลายชุมชนทั่วประเทศ เช่นในพื้นที่บ้านน้อยนางาม ต.ขัวเรียง อ.ชุมแพ จ.ขอนแก่น เกิดขึ้นหลังการประกาศพื้นที่สาธารณประโยชน์ทับซ้อนพื้นที่อยู่อาศัยของประชาชนในพื้นที่มาตั้งแต่ปี 2534 สมศักดิ์ สีสาพิมพ์ ในฐานะประธานโฉนดชุมชนบ้านโนนศิลาคุ้มน้อยนางาม ต.ขัวเรียง อ.ชุมแพ จ.ขอนแก่น (สมาชิกเครือข่ายปฏิรูปที่ดินภาคอีสาน คปอ.) บอกว่า วันนี้ (29 ต.ค.64) ตัวแทนชาวบ้านเตรียมทำหนังสือเพื่อยื่นถึงผู้ว่าราชการจังหวัดขอนแก่น เพื่อให้พิจารณาและได้มีคำสั่งไปยังหน่วยงานในพื้นที่ ให้ได้มีการเปิดประชุมแก้ไขปัญหา และลงตรวจสอบขอบเขตพื้นที่ ชาวบ้านจะได้สามารถใช้ประโยชน์ในที่ดินได้อย่างถูกต้องตามแนวทางการแก้ไขปัญหาร่วมกัน เพื่อจะได้พัฒนาเกี่ยวกับสาธารณูปโภคขั้นพื้นฐานต่างๆได้ เช่น ถนน ระบบน้ำประปา และไฟฟ้า เพราะในหมู่บ้านยังไม่มีนำและไฟฟ้าใช้ ปัจจุบันแค่ขอต่อไฟใช้กันชั่วคราว ซึ่งยังไม่ครอบคลุมทุกครัวเรือน ประธานโฉนดชุมขนบ้านโนนศิลาคุ้มน้อยนางาม เล่าว่า ชุมชนของตนอาศัยอยู่บนพื้นที่มาตั้งแต่ปี 2529 ช่วงแรกมี 10 กว่าหลังคาเรือน จนปัจจุบันมีจำนวน 45 ครัวเรือน ประชากร 100 กว่าคน ส่วนใหญ่ประกอบอาชีพรับจ้างทั่วไปและทำการเกษตร อยู่ในพื้นที่มานานกว่า 30 ปี แต่ไม่สามารถใช้ประโยชน์ในที่ดินและไม่สามารถพัฒนาระบบสาธารณูปโภคได้อย่างเต็มที่ หลังจากถูกประกาศเป็นพื้นที่สาธารณประโยชน์โนนสามพันตา และพื้นที่บางส่วนก็ถูกประกาศเขตอุทยานแห่งชาติภูเวียงทับซ้อน สมศักดิ์ บอกอีกว่า ถนนทางเข้าหมู่บ้านประมาณ 2- 3 กิโลเมตร มีสภาพเป็นดินแดง ช่วงหน้าฝนน้ำจะท่วมขังหลายจุด แรงดันจากน้ำป่าที่ไหลหลากได้กัดเซาะผิวถนน ทำให้เกิดการพังทลายเป็นหลุมบ่อ ปัญหาเหล่านี้เกิดขึ้นทุกปีที่ชาวบ้านต้องอยู่ด้วยความลำบาก ช่วงหน้าแล้ง สภาพผิวถนนขรุขระมีฝุ่นแดงฟุ้งตลบเต็มไปหมด ประธานโฉนดชุมขนบ้านโนนศิลาคุ้มน้อยนางาม กล่าวว่า ตนและตัวแทนชาวบ้าน เคยยื่นเรื่องขอดำเนินงานโฉนดชุมชน เรียกร้องให้มีการแก้ปัญหาความเดือดร้อน เพื่อให้ชุมชนอยู่ในพื้นที่ของตนเองได้อย่างถูกต้องตามกฎหมาย ที่ผ่านมาได้ยื่นหนังสือร้องเรียนต่อผู้ว่าราชการจังหวัดขอนแก่น เพื่อให้พิจารณาเร่งรัดตามมติวาระการประชุมเมื่อวันที่ 25 มี.ค.64 ซึ่งได้มีการประชุมร่วมกับหน่วยงานที่เกี่ยวข้อง โดยที่ประชุมมีมติให้ดำเนินการแก้ไขปัญหาการถูกที่สาธารณประโยขน์โนนสามพันตาประกาศทับที่ทำกินและที่อยู่อาศัย หลังจากขบวนการประชาชนเพื่อสังคมที่เป็นธรรม (พีมูฟ) ชุมนุมติดตามการแก้ไขปัญหาของอนุกรรมการทุกคณะ ระหว่างวันที่ 7 - 16 มี.ค.64 จากนั้นได้มีการประชุมร่วมกันระหว่างหน่วยงานรัฐในท้องที่กับชาวบ้านและผู้แทนของพีมูฟ แต่ไม่มีความคืบหน้าในการดำเนินการ ทั้งในเรื่องการประสานกับหน่วยงานท้องถิ่นให้ปรับปรุงถนน และติดตั้งระบบไฟฟ้า แต่ไม่สามารถปฏิบัติได้ เพราะอ้างว่าถูกในพื้นที่สาธารณประโยชน์ ข่าวสิทธิมนุษยชนสิ่งแวดล้อมบ้านน้อยนางามสิทธิที่ทำกินศรายุทธ ฤทธิพิณโฉนดชุมชนบ้านโนนศิลาคุ้มน้อยนางามติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/PI1u-faUZYU/95695,2021_10_30
สหภาพยุโรปสั่งปรับโปแลนด์ 1 ล้านยูโรต่อสัปดาห์ข้อหาแก้กฎหมายละเมิดข้อบังคับอียู,"Submitted on Sat, 2021-10-30 03:27ศาลยุติธรรมยุโรปสั่งปรับโปแลนด์ 1 ล้านยูโรต่อวัน (ราว 38 ล้านบาท) จากการที่โปแลนด์ไม่ยอมทำตามคำสั่งศาลของอียูที่ระบุให้มีการยุบสภาวินัยของศาลสูงสุดโปแลนด์ จากการปฏิรูปศาลของโปแลนด์ทำให้กลุ่มสภาวินัยนี้ไม่มีการการันตีความเป็นกลางทางกระบวนการยุติธรรม 29 ต.ค. 2564 ศาลยุติธรรมยุโรปหรือ ECJ มีคำสั่งให้โปแลนด์ถูกสั่งปรับ 1 ล้านยูโรต่อวัน (ราว 38 ล้านบาท) หลังจากที่โปแลนด์ไม่ยอมยุบแผนกสภาวินัยของศาลสูงสุดโปแลนด์ โดยที่ศาลยุติธรรมยุโรปเคยตัดสินเมื่อเดือน ก.ค. ที่ผ่านมาว่าสภาวินัยที่โปแลนด์ตั้งขึ้นจากการปฏิรูปศาลนั้นไม่ได้การันตีให้มีความเป็นกลางทางกระบวนการยุติธรรม โดยระบุให้นับสั่งปรับตั้งแต่วันที่ 9 ก.ย. 2564 เป็นต้นมาหลังจากที่โปแลนด์ไม่ทำตามคำสั่งศาล นอกจากกลุ่มประเทศสหภาพยุโรปอื่นๆ ยังยืนยันว่าโปแลนด์ไม่ควรจะได้รับอนุญาตให้รับเงินทุนสนับสนุนจากอียูในขณะที่ยังไม่ยอมทำตามหลักการของอียูเช่นนี้ หนึ่งในคนที่เสนอเรื่องนี่้คือ นายกรัฐมนตรีเบลเยียม อเล็กซานเดอร์ เดอ ครู ที่กล่าวว่าโปแลนด์ไม่ควรจะเอาเงินอียูเข้ากระเป๋าตัวเองถ้าหากปฏิเสธค่านิยมในแบบของอียู และโปแลนด์ไม่ควรจะปฏิบัติต่ออียูเหมือนเป็น ""เครื่องปั๊มเงิน"" ให้กับตัวเอง ทั้งนี้ยังมีกลุ่มประเทศสมาชิกอียูที่วิจารณ์โปแลนด์ว่าล้าหลังลงในเรื่องความเป็นอิสระของตุลาการและในเรื่องเสรีภาพสื่อ มีการโต้ตอบจากรัฐมนตรีช่วยว่าการกระทรวงยุติธรรมของโปแลนด์ เซบาสเตียน คาเลตา บอกว่าค่าปรับที่พวกเขาได้รับถือเป็น ""การรุกล้ำและการแบล็กเมล"" ราโดสลอว์ ฟอเจล โฆษกของพรรคฝ่ายขวาที่เป็นรัฐบาลโปแลนด์กล่าวอ้างว่าโปแลนด์เป็นผู้ให้กับอียูมากกว่าเป็นผู้รับ อย่างไรก็ตามจากหลักฐานของอียูระบุให้เห็นว่ารัฐบาลโปแลนด์รับเงินทุนสนับสนุนจากอียู 12 ล้านยูโรต่อปี (ราว 463 ล้านบาท) อย่างไรก็ตาม ส.ส. โปแลนด์ที่ต่อต้านจุดยืนรัฐบาลปัจจุบัน ราโดสลอว์ สิกอร์สกี กล่าวว่า ในทางปฏิบัติแล้วโปแลนด์ไม่จำเป็นต้องจ่ายอะไรแต่อียูแค่จะหักเงินทุนที่จะให้กับโปแลนด์เท่านั้น และมองว่ามันไม่ใช่เรื่องการแบล็กเมลแบบที่นักการเมืองฝ่ายรัฐบาลโปแลนด์กล่าวอ้าง เพราะองค์กรนานาชาติทุกองค์กรย่อมต้องมีกฎบางอย่างอยู่แล้ว ทั้งนี้สิกอร์สกียังบอกว่าโปแลนด์ไม่มีทางหลีกเลี่ยงคำตัดสินของศาลยุโรปไปได้ รัฐบาลพรรคอนุรักษ์นิยม PiS ของโปแลนด์ได้แต่งตั้งสภาวินัยในศาลสูงสุดตั้งแต่ปี 2561 ซึ่งเป็นหน่วยงานที่มีอำนาจหน้าที่ในการสั่งไล่ออกผู้พิพากษาและอัยการได้ เรื่องนี้ทำให้ศาลยุติธรรมยุโรปห่วงเรื่องความเป็นกลางในศาลเนื่องจากหน่วยงานนี้ตั้งโดยพรรค PiS อาจจะกลายเป็นเครื่องมือให้พรรคการเมืองนี้อ้างใช้ลงโทษตุลาการที่ดำเนินการอย่างอิสระและไม่ยอมศิโรราบให้กับพรรค ทำให้นับตั้งแต่ที่มีการแต่งตั้งหน่วยงานสภาวินัยนี้โปแลนด์พรรค PiS ก็มีปัญหากับศาลยุติธรรมอียูตั้งแต่นั้นเป็นต้นมา เรื่องดำเนินมาจนกระทั่งศาลรัฐธรรมนูญโปแลนด์ตัดสินให้กฎหมายของโปแลนด์เองเป็นฝ่ายถูกเสมอถ้าหากมันขัดกับกฎหมายของอียู ในสัปดาห์ก่อนหน้านี้ นายกรัฐมนตรีโปแลนด์ มาเทอุส โมราเวียสกี เคยกล่าวต่อสภายุโรปว่าจะมีการยุบสภาวินัยของศาลโปแลนด์แต่ก็ไม่ได้ให้เวลาชัดเจนว่าจะมีการยุบเมื่อใดและไม่มีการร่างกฎหมายใดๆ เกี่ยวกับเรื่องนี้ เรียบเรียงจาก EU fines Poland €1 million per day over judicial reforms, DW, 27-10-2021 https://www.dw.com/en/eu-fines-poland-1-million-per-day-over-judicial-reforms/a-59635269 ข่าวการเมืองต่างประเทศโปแลนด์สหภาพยุโรปพรรค PiSการสั่งปรับประเทศศาลยุติธรรมยุโรปสภาวินัยศาลสูงสุดโปแลนด์ความเป็นอิสระของตุลาการกระบวนการยุติธรรมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/8Wv7esoDOt4/95697,2021_10_30
สปสช.ร่วมพัฒนาระบบดูแล “ผู้ป่วยโรคหลอดเลือดสมอง” ช่วยเข้าถึงการรักษา ลดอัตราเสียชีวิต,"Submitted on Sat, 2021-10-30 03:22สปสช.ร่วมพัฒนาระบบบัตรทอง ดูแล “ผู้ป่วยโรคหลอดเลือดสมอง” จัดกลไกการเงินสนับสนุนเพิ่มการเข้าถึงยาละลายลิ่มเลือด เข้าถึงการรักษาในโรงพยาบาล ลดอัตราเสียชีวิต พร้อมเพิ่มบริการฟื้นฟูสมรรถภาพที่ “คลินิกกายภาพบำบัด” ดูแลต่อเนื่อง 29 ต.ค.2564 ทีมสื่อ สปสช. รายงานว่า นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) กล่าวว่า ในวันที่ 29 ตุลาคม ของทุกปีเป็น วันหลอดเลือดสมองโลก (World Stroke Day) โดยในปี 2564 นี้ องค์การโรคหลอดเลือดสมองโลก (World Stroke Organization : WSO) ได้จัดโครงการรณรงค์ภายใต้แนวคิด Minutes can save lives: Learn the signs, Say it’s a stroke Save #Precioustime : รู้สัญญาณเตือนโรคหลอดเลือดสมอง เสี้ยวนาทีมีค่าช่วยชีวิต” มุ่งเน้นเสริมสร้างความตระหนักรู้เกี่ยวกับสัญญาณเตือนโรคหลอดเลือดสมองและเข้าถึงการรักษาได้อย่างทันท่วงที เพราะทุกนาทีที่เซลล์สมองขาดเลือดจะมีเซลล์สมองตายประมาณล้านเซลล์ ซึ่งโรคหลอดเลือดสมองเป็นปัญหาสาธารณสุขหนึ่งที่สำคัญของประเทศไทย แต่ละปีมีคนไทยที่เจ็บป่วยและเสียชีวิตจำนวนมากจากภาวะขาดเลือดไปเลี้ยงสมองเฉียบพลัน แม้ว่าจะสามารถรักษาให้หายเป็นปกติได้ แต่ต้องได้รับการดูแลโดยเร็วที่สุดในเวลาที่จำกัด รวมไปถึงการสร้างความรู้ความเข้าใจต่ออาการโรคนี้ ทั้งในส่วนบุคลากรทางการแพทย์และประชาชนเอง นพ.จเด็จ กล่าวว่า การให้ยาละลายลิ่มเลือดเป็นการรักษาผู้ป่วยโรคหลอดเลือดสมองเบื้องต้นที่มีประสิทธิผล และกำหนดเป็นแนวทางการรักษาในระบบหลักประกันสุขภาพแห่งชาติ (บัตรทอง) มาตั้งแต่ในปี 2545 แต่มีปัญหาการเข้าถึง ดังนั้น สปสช. ร่วมกับสมาคมวิชาชีพที่เกี่ยวข้อง โรงเรียนแพทย์ โรงพยาบาลศูนย์และโรงพยาบาลทั่วไป จัดทำ “โครงการบริหารจัดการโรคที่เกี่ยวกับการอุดตันของหลอดเลือดสมอง” หรือ Stroke Fast Track ตั้งแต่ปี 2551 เป็นต้นมา โดยกระจายไปยังพื้นที่ต่างๆ ทั่วประเทศ มีการพัฒนาเครือข่ายบริการเพื่อดูแลผู้ป่วย ตั้งแต่ระดับโรงพยาบาลชุมชน โรงพยาบาลส่งเสริมสุขภาพตำบล ชุมชน และอาสาสมัครสาธารณสุข (อสม.) ควบคู่กับโรงเรียนแพทย์ โรงพยาบาลศูนย์ โรงพยาบาลเพื่อร่วมดูแลผู้ป่วย “จากโครงการนี้ทำให้ผู้ป่วยโรคหลอดเลือดสมองในระบบบัตรทองเข้าถึงการรักษาเพิ่มขึ้นอย่างมาก จากปี 2552 มีผู้ป่วยที่ได้รับยาลิ่มเลือดเพียง ร้อยละ 0.53 % แต่ในปี 2563 มีผู้ป่วยได้รับยาละลายลิ่มเลือดเพิ่มเป็นร้อยละ 8.02 ขณะที่อัตราการรับผู้ป่วยรักษาในโรงพยาบาลเพิ่มขึ้นเช่นกัน จากปี 2552 อยู่ที่อัตรา 90.37 ต่อแสนประชากร ในปี 2563 เพิ่มเป็นอัตรา 222.06 ต่อแสนประชากร สอดคล้องกับอัตราผู้ป่วยโรคหลอดเลือดสมองเสียชีวิตภายใน 30 วันหลังรับไว้รักษาจากร้อยละ 15.97 ในปี 2552 ลดลงมาอยู่ที่ร้อยละ 9.24 ในปี 2563” เลขาธิการ สปสช. กล่าว นพ.จเด็จ กล่าวเพิ่มเติมว่า นอกจากนี้ในปีงบประมาณ 2564 สปสช. ได้เพิ่มการเข้าถึงบริการฟื้นฟูสมรรถภาพที่คลินิกกายภาพบำบัดให้กับผู้ป่วยโรคหลอดเลือดสมองหลังจากรักษาในโรงพยาบาลแล้ว โดยนำร่องพื้นที่ในเขตเมืองใหญ่ เขตปริมณฑล และเขตเศรษฐกิจภาคตะวันออก ช่วยเพิ่มเความสะดวกให้ผู้ป่วยเข้าถึงบริการฟื้นฟูและได้รับการดูแลอย่างต่อเนื่อง ขณะเดียวกันยังเป็นการลดความแออัดในโรงพยาบาลด้วย ข่าวคุณภาพชีวิตโรคหลอดเลือดสมองสปสช.บัตรทองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/Qt8_7XeJ9uI/95696,2021_10_30
โพลชี้ 51.1% หวังเปิดประเทศเศรษฐกิจจะดีขึ้น แต่ 72% กังวลเปิดผับ บาร์ คาราโอเกะ,"Submitted on Sat, 2021-10-30 10:05กรุงเทพโพลสำรวจ 1,173 คน 51.1% หวังว่าการเปิดประเทศในวันที่ 1 พ.ย. ภาพรวมเศรษฐกิจของประเทศจะดีขึ้น 72% กังวลมากที่สุดเรื่องอนุญาตให้เปิดผับ บาร์ คาราโอเกะ ภายในวันที่ 1 ธ.ค. และ 72% กังวลค่อนข้างมากถึงมากที่สุดว่า การเปิดประเทศ จะทำให้เกิดการระบาดของโควิด-19 แต่ในภาพรวมเห็นว่าการเปิดประเทศจะทำให้ประเทศดีขึ้นเรื่อย ๆ 30 ต.ค. 2564 กรุงเทพโพลโดยมหาวิทยาลัยกรุงเทพสำรวจความคิดเห็นประชาชนเรื่อง “ความหวังคนไทยกับการเปิดประเทศ หลังสถานการณ์โควิด-19” โดยเก็บข้อมูลจากประชาชนทั่วประเทศ จำนวน 1,173 คน พบว่า คนไทยส่วนใหญ่ร้อยละ 51.1 หวังว่าการเปิดประเทศในวันที่ 1 พฤศจิกายน ที่จะถึงนี้ ภาพรวมเศรษฐกิจของประเทศดีขึ้น รองลงมาร้อยละ 43.4 หวังว่าจะเกิดผลดีกับธุรกิจร้านค้า ร้านอาหารต่างๆ และร้อยละ 42.7 หวังว่าจะสร้างงาน สร้างรายได้ให้ประชาชน เมื่อถามว่า “การเปิดประเทศวันที่ 1 พ.ย. 2564 ที่จะถึงนี้ กังวลกับเรื่องดังต่อไปนี้หรือไม่ ว่าจะทำให้เกิดการแพร่ระบาดของโควิด -19” พบว่า เรื่องที่กังวลมากที่สุดคือ อนุญาตให้เปิดผับ บาร์ คาราโอเกะ ภายในวันที่ 1 ธันวาคมคิดเป็นร้อยละ 72.0 รองลงมาคือ นักท่องเที่ยวต้องฉีดวัคซีนครบแล้ว มาจากประเทศที่ความเสี่ยงต่ำ ไม่ต้องกักตัว คิดเป็นร้อยละ 66.5 และร้อยละ 62.4 ให้ 4 จังหวัดนำร่องท่องเที่ยวขายเครื่องดื่มแอลกอฮอล์ในร้านอาหารได้ (กทม.-กระบี่-พังงา-ภูเก็ต) เมื่อถามว่าการเปิดประเทศวันที่ 1 พ.ย. ที่จะถึงนี้ กังวลต่อการแพร่ระบาดของโควิด-19 มากน้อยเพียงใดพบว่า ส่วนใหญ่ร้อยละ 72.0 กังวลค่อนข้างมากถึงมากที่สุด ขณะที่ร้อยละ 28.0 กังวลค่อนข้างน้อยถึงน้อยที่สุด สุดท้ายเมื่อถามความคิดเห็นว่า “ในภาพรวมคิดว่าการเปิดประเทศวันที่ 1 พ.ย. ที่จะถึงนี้ ประเทศจะเป็นอย่างไร” พบว่า กลุ่มตัวอย่างร้อยละ 46.3 คิดว่าจะดีขึ้นเรื่อยๆ ขณะที่ร้อยละ 27.5 คิดว่าจะทำให้แย่ลง ส่วนร้อยละ 26.2 คิดว่าไม่มีอะไรเปลี่ยนแปลง ข่าวสังคมคุณภาพชีวิตโพลกรุงเทพโพลCOVID-19ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/CXMikNE3SxM/95698,2021_10_30
ลดเสี่ยง-ป้องกันกลุ่มผู้ใช้แรงงาน สปสช.-สสจ.อุดรฯ ผนึกกำลัง แจก ATK ให้ตรวจโควิด,"Submitted on Sat, 2021-10-30 10:17สปสช.-สสจ. อุดรธานี ผนึกกำลังแจก ATK พนักงานโรงงานไทยนำมันสำปะหลัง ครอบคลุม 450 คน เพื่อให้พนักงานตรวจเชื้อด้วยตนเอง ป้องกัน-ลดเสี่ยงในกลุ่มผู้ใช้แรงงาน เมื่อวันที่ 28 ต.ค. 2564 ทพ.อรรถพร ลิ้มปัญญาเลิศ รองเลขาธิการสำนักงานหลักประกันสุขภาพแห่งชาติ (สปสช.) พร้อมด้วย ทพ.กวี วีระเศรษฐกุล ผู้อำนวยการ สปสช. เขต 8 จ.อุดรธานี และ นพ.ปรเมษฐ์ กิ่งโก้ นายแพทย์สาธารณสุขจังหวัดอุดรธานี (สสจ.อุดรธานี) เยี่ยมชมการดำเนินงานการแจกชุดตรวจโควิด Antigen Test Kit (ATK) ให้แก่ บริษัท ไทยนำมันสำปะหลัง จำกัด ต.นิคมสงเคราะห์ อ.เมืองอุดรธานี จ.อุดรธานี ครอบคลุมพนักงาน 450 คน เพื่อใช้ตรวจหาเชื้อโควิด -19 ด้วยตนเอง เป็นการป้องกัน และลดความเสี่ยงการติดเชื้อโควิดในกลุ่มผู้ใช้แรงงาน นายสามารถ จิตตดีชัย ตำแหน่งผู้จัดการอาวุโส บริษัท ไทยนำมันสำปะหลัง จำกัด จ.อุดรธานี เปิดเผยว่า เป็นความโชคดีของโรงงานไทยนำมันสำปะหลัง ที่ได้รับชุด ATK จาก สปสช. เนื่องจากตอนนี้พนักงานบางส่วนกำลังเกิดความกังวล และต้องการอยากคัดกรองเอง เพราะชุมชนใกล้เคียงที่ติดกับโรงงานนั้นมีผู้ติดเชื้อโควิด-19 รวมถึงยังเป็นชุมชนที่อยู่อาศัยของพนักงานบางส่วน ทำให้จำเป็นต้องกักตัวพนักงานในโรงงาน จำนวน 21 ราย สำหรับโรงงานไทยนำมันสำปะหลังมีพนักงานทั้งหมด ประมาณ 450 ราย ในจำนวนนี้มีเพียงแค่ 1 รายเท่านั้นที่ติดเชื้อโควิด-19 ไปเมื่อ 2 สัปดาห์ที่ผ่านมา โดยเป็นการติดเชื้อจากข้างนอกโรงงาน ฉะนั้นเมื่อโรงงานทราบเรื่องจึงได้ติดต่อไปยังผู้ป่วยเพื่อให้กักตัวอยู่ที่บ้าน ซึ่งทางโรงงานจะเป็นผู้นำชุดตรวจที่ทางโรงงานมีส่งไปให้ที่บ้าน เนื่องจากผู้ป่วยและผู้ที่สัมผัสใกล้ชิดไม่สามารถออกจากบ้านได้ “พนักงานก็มาขอชุดตรวจกับทางโรงงาน เพราะโรงงานเรามีชุดตรวจไว้ให้พนักงานตรวจหาเชื้ออยู่แล้ว เมื่อเขาตรวจแล้วเขาก็กักตัวเอง ซึ่งทางโรงงานก็จะติดต่ออาสาสมัครสาธารณสุขประจำหมู่บ้าน (อสม.) โคกสะอาด เพื่อให้เข้ามาดูแล เราถือคติว่าเมื่อตัวเราปลอดภัยหมู่บ้านเราก็จะปลอดภัย” นายสามารถ กล่าว นางศุจินดา บุญศรี ประธาน (อสม.) โคกสะอาด ต.โคกสะอาด อ.เมือง จ.อุดรธานี กล่าวว่า โดยปกติแล้ว อสม. โคกสะอาดจะแบ่งกันเข้ามาดูแลในโรงงานไทยนำมันสำปะหลังเป็นประจำ โดยจะมีแพทย์จากหน่วยบริการในพื้นที่เข้ามาดูแล-คัดกรองให้กับคนในโรงงานสัปดาห์และ 2 ครั้ง อย่างไรก็ดี ก่อนการปฏิบัติงานของ อสม. จะต้องมีการอบรมก่อนทุกครั้ง และในช่วงแรกที่ อสม. จำเป็นต้องลงพื้นที่ ก็จะมีทีมแพทย์-พยาบาลจากโรงพยาบาลส่งเสริมสุขภาพตำบล (รพ.สต) ที่อยู่ในพื้นที่คอยเป็นพี่เลี้ยงในการช่วยเหลือ-ให้ความรู้กับคนในชุมชน ทั้งในเรื่องของการฉีดวัคซีนป้องกันโควิด-19 หรือรับชุดตรวจ ATK ผ่านแอปพลิเคชันเป๋าตังสำหรับผู้ที่เป็นกลุ่มเสี่ยง เป็นต้น ทพ.กวี วีระเศรษฐกุล ผู้อำนวยการ สปสช. เขต 8 จ.อุดรธานี กล่าวว่า ในพื้นที่ สปสช.เขต 8 ดูแล 7 จังหวัด ประกอบด้วย จ.อุดรธานี จ.สกลนคร จ.นครพนม จ.เลย จ.หนองบัวลำภู จ.หนองคาย และ จ.บึงกาฬ ได้รับจัดสรร ATK เป็นจำนวน 464,700 ชุด ซึ่งจ.อุดรธานีได้รับชุด ATK มาแล้วประมาณ 8.3 หมื่นชุด กระจายไปในทุกๆ โรงพยาบาลในจังหวัด รวมไปถึงบางโรงพยาบาลก็กระจายต่อไปที่ รพ.สต. อีกด้วย อย่างไรก็ดี ทาง สปสช. เขต 8 จึงได้ร่วมมือกับสำนักงานสาธารณสุขจังหวัดในการแจกชุด ATK ให้กับกลุ่มโรงงาน เนื่องจากกลุ่มโรงงานเป็นกลุ่มสำคัญ หากมีการติดเชื้อเกิดขึ้นภายในโรงงานก็อาจจะทำให้ต้องปิดโรงงาน ซึ่งอาจจะส่งผลให้พนักงานเสียรายได้ และโรงงานเสียผลผลิตได้ “นอกจากการฉีดวัคซีนแล้ว การตรวจคัดกรองด้วย ATK จะเป็นอีกมาตรการหนึ่งในการควบคุมป้องกันโรค เมื่อทราบผลได้เร็วก็จะเข้าสู่ระบบการดูแลรักษาได้เร็ว ลดโอกาสในการแพร่เชื้อแก่คนอื่นได้มากขึ้น” ทพ.กวี กล่าว ด้าน ทพ.อรรถพร ลิ้มปัญญาเลิศ รองเลขาธิการ สปสช. กล่าวว่า การแจก ATK ได้อย่างทั่วถึงรวดเร็วมีความจำเป็นมากในช่วงนี้ เพราะอยู่ในช่วงที่กำลังจะเปิดประเทศ รวมไปถึงอีกไม่นานก็กำลังจะเปิดภาคเรียนเช่นกัน ฉะนั้นหากสามารถแยกคนป่วยและคนไม่ป่วยออกจากกันได้ก็จะเป็นเรื่องที่ดี “โรงงานเป็นอีกหนี่งกลไกในการขับเคลื่อนประเทศ ฉะนั้นถ้าสามารถทำให้พนักงาน-บุคลากรสามารถตรวจหาเชื้อด้วยตนเองโดยการนำชุด ATK ไปแจก เพื่อให้ทราบสถานะว่าตนเองติดหรือไม่ติดเชื้อโควิด-19 ซึ่งก็จะเห็นว่าทางโรงงานตอบรับดี และสามารถกระตุ้นให้คนในโรงงานเห็นถึงความสำคัญในส่วนนี้ได้”ทพ.อรรถพร กล่าว ทพ.อรรถพร กล่าวต่อไปว่า สำหรับชุด ATK ก็ได้กระจายไปทั่วประเทศแล้ว โดยในขณะนี้ยอดการใช้จริงมีประมาณเกือบ 2 ล้านชุด แต่สิ่งที่ยังคงเป็นกังวลคือการบันทึกผล ขณะนี้มีการบันทึกผลเข้ามาประมาณ 42% ของผู้ที่ได้รับชุดตรวจทั้งหมด ซึ่งก็ถือว่ายังน้อยกว่าครึ่ง และอาจจะทำให้การคาดการณ์เป็นได้ค่อนข้างยาก ฉะนั้นทุกครั้งที่มีการตรวจไม่ว่าผลจะเป็นลบหรือบวก ต้องขอความกรุณาบันทึกผลผ่านแอปฯ เป๋าตัง ทันที ข่าวสังคมคุณภาพชีวิตCOVID-19สปสช.สุขภาพติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/P3XFvBuK4WQ/95699,2021_10_30
'กรีนพีซ' ชี้ 'COP26' บททดสอบสำหรับมนุษยชาติ ถึงเวลาลงมือทำ,"Submitted on Sat, 2021-10-30 10:45ผู้อำนวยการบริหารกรีนพีซสากล ชี้การประชุมสุดยอดด้านสภาพภูมิอากาศ (COP26) ที่กลาสโกว์คือบททดสอบสำหรับเราในฐานะมนุษย์ - ผู้คนนับล้านทั่วโลกที่ร่วมการเคลื่อนไหวเพื่อปกป้องสภาพภูมิอากาศจะเดินหน้าลงมือทำและสร้างความเป็นธรรม เมื่อวันที่ 29 ต.ต. 2564 ผู้ประสานงานสื่อมวลชน กรีนพีซ ประเทศไทย แจ้งข่าวว่าเจนนิเฟอร์ มอร์แกน ผู้อำนวยการบริหาร กรีนพีซสากล ได้ระบุว่าการประชุมสุดยอดด้านสภาพภูมิอากาศที่กลาสโกว์คือบททดสอบสำหรับเราในฐานะมนุษย์ COP26 ที่เลื่อนมาจากปีที่แล้วจะเริ่มต้นในวันอาทิตย์ที่ 31 ต.ค. 2564 นี้ โดยที่ผู้นำจากประเทศต่าง ๆ ทั่วโลกจะมารวมตัวกันในเมืองหลวงของสกอตแลนด์ในวันจันทร์และวันอังคารที่จะถึงนี้ การประชุมครั้งนี้เป็นห้วงเวลาทางการเมืองครั้งใหญ่สุดในวิกฤตสภาพภูมิอากาศนับตั้งแต่การประชุมเจรจาในกรุงปารีสเมื่อ 6 ปีก่อน ในขณะที่ความตกลงปารีสตั้งเป้าหมายเพื่อจำกัดการเพิ่มขึ้นของอุณหภูมิเฉลี่ยผิวโลกไม่เกิน 1.5 องศาเซลเซียสเมื่อเทียบกับยุคก่อนปฏิวัติอุตสาหกรรม กลาสโกว์เป็นสถานที่ซึ่งประชาคมโลกต้องตกลงว่าจะบรรลุเป้าหมาย 1.5 องศาเซลเซียสอย่างไร การประชุมเจรจาด้านสภาพภูมิอากาศมีขึ้นท่ามกลางสถานการณ์โรคระบาดโควิด-19 ที่ยังคงเป็นความท้าทายของรัฐบาลทั่วโลก ความไว้วางใจที่ต่ำและความตึงเครียดที่สูงในกลุ่มประเทศกำลังพัฒนาอันเนื่องมาจากความไม่เท่าเทียมอย่างมากของการกระจายวัคซีนโควิดและการต่อต้านข้อเสนอที่ให้ยกเว้นการปฏิบัติตามความตกลงการคุ้มครองทรัพย์สินทางปัญญา (TRIPS waiver) ของกลุ่มประเทศซีกโลกเหนือที่จะลดอุปสรรคการผลิตและการจัดสรรวัคซีนที่เพิ่มขึ้นและเท่าเทียมมากขึ้น การที่ประเทศต่าง ๆ ไม่ดำเนินตามคำมั่นสัญญา และการฟอกเขียวที่กำลังแพร่หลาย วิกฤตสภาพภูมิอากาศยังสร้างผลกระทบอย่างรุนแรงต่อกลุ่มคนที่เปราะบางที่สุดทั่วโลก ในขณะที่การปล่อยคาร์บอนไดออกไซด์จากกลุ่มประเทศร่ำรวยกำลังเพิ่มขึ้นอย่างรวดเร็ว มอร์แกน เป็นหนึ่งในจำนวนไม่กี่คนที่เข้าร่วมการประชุมเจรจาด้านสภาพภูมิอากาศในทุก 25 ครั้งที่ผ่านมาย้อนหลังไปตั้งแต่ COP ที่กรุงเบอร์ลินในปี 2538 หนึ่งวันก่อนการประชุม COP26 ที่กลาสโกว์ กล่าวว่า “COP ที่ปารีสคืองานหมั้น ขณะนี้ เราอยู่ที่งานแต่ง รอดูว่าประเทศต่าง ๆ ที่มีบทบาทหลักและบรรษัทอุตสาหกรรมพร้อมที่จะกล่าวว่า “ลงมือทำ” เราต้องเห็นพันธะกรณี ความมุ่งมั่นและปฏิบัติการจริง ๆ ที่กลาสโกว์ เพราะเป็นสิ่งที่ยังไม่มีก่อนที่การประชุมจะเกิดขึ้น ในขณะที่สองสัปดาห์ต่อไปนี้จะเกี่ยวพันกับความพลิกผันไปมาและไม่แน่นอน ยังไม่สายเกินไปสำหรับผู้นำประเทศต่าง ๆ ทั่วโลกจะเห็นชอบต่อแผนปฏิบัติการที่มีรายละเอียดและทำให้เกิดการเปลี่ยนผ่าน” ""กลาสโกว์คือบททดสอบสำหรับเราในฐานะมนุษย์ เรารู้ทุกอย่างที่จำเป็นต้องรู้เกี่ยวกับวิกฤตสภาพภูมิอากาศ ไม่ว่าจะเป็นสาเหตุและผลกระทบ กลลวงและทางออก หากเราร่วมมือกันอย่างแท้จริงและเคารพซึ่งกันและกันในฐานะสิ่งมีชีวิต เราสามารถสร้างอนาคตที่ปลอดภัยขึ้น เป็นธรรมมากขึ้นและยั่งยืนมากขึ้นสำหรับทุกคน แต่รัฐบาลที่ล้าหลังอย่างออสเตรเลีย บราซิล และซาอุดิอาเรเบียซึ่งเข้าร่วมการประชุมเจรจาที่สกอตแลนด์นั้นมาพร้อมกับแผนการพลิกให้การประชุมเจรจาสภาพภูมิอากาศถอยหลังกลับ บริษัทและรัฐบาลใดๆ ที่คิดจะเป็นแนวร่วมกับรัฐบาลเหล่านี้ควรรู้ไว้ว่าจะต้องได้รับการเปิดโปงและไม่ได้รับการอภัยโดยง่าย"" ความตกลงปารีสตั้งเป้าหมายเพื่อจำกัดการเพิ่มขึ้นของอุณหภูมิเฉลี่ยผิวโลกไม่เกิน 1.5 องศาเซลเซียสเมื่อเทียบกับยุคก่อนปฏิวัติอุตสาหกรรม แต่รัฐบาลของประเทศทั่วโลกที่ลงนามในความตกลงไม่ได้ทำการลดการปล่อยก๊าซเรือนกระจกตามที่ได้ระบุไว้จริง ๆ จะต้องมีการเปลี่ยนแปลงในเรื่องนี้ที่กลาสโกว์ โลกสามารถกลับมาสู่แนวทางที่ควรจะเป็นใน COP26 โดยบรรลุการเจรจาในเรื่องสำคัญ กรีนพีซมีข้อเรียกร้องต่อ COP26 ดังนี้ ● ประกาศยุติโครงการเชื้อเพลิงฟอสซิลใหม่ในทันที ● จัดทำแผนการลดการปล่อยก๊าซเรือนกระจกที่มุ่งมั่นจากผู้นำรัฐบาลทั่วโลกเพื่อให้การปล่อยก๊าซเรือนกระจกของโลกลดลงครึ่งหนึ่งภายในปี 2573 ● ปฏิเสธแผนการเปิดตลาดโลกสำหรับการชดเชยคาร์บอน (การชดเชยคาร์บอนเป็นเรื่องหลอกลวงและใช้ไม่ได้) และมีคำมั่นสัญญาที่นำไปสู่การส่งเสริมความร่วมมือระหว่างประเทศที่สร้างการเปลี่ยนแปลง ● ยืนยันว่าเงินทุน 1 แสนล้านต่อปี มาจากประเทศร่ำรวยไปยังประเทศที่มีระดับการพัฒนาน้อยกว่า เพื่อสนับสนุนแผนการปรับตัวจากผลกระทบของวิกฤตสภาพภูมิอากาศ พัฒนาระบบพลังงานหมุนเวียนที่สะอาด ปลดแอกเชื้อเพลิงฟอสซิล และเพื่อชดเชยความเสียหายจากเหตุการณ์สภาพอากาศสุดขั้วในกลุ่มประเทศเหล่านั้น มอร์แกน กล่าวอีกว่า “ฉันเข้าร่วมในทุกการประชุมเจรจาด้านสภาพภูมิอากาศ แต่ไม่เคยเห็นความต่างอย่างชัดเจนเท่าครั้งนี้มาก่อน ในด้านหนึ่ง เราเห็นผู้คนทั้งหลายและประเทศต่าง ๆ ต่อสู้เพื่อความอยู่รอดจากวิกฤตสภาพภูมิอากาศ ในขณะที่ผู้แทนรัฐบาลและตัวแทนกลุ่มอุตสาหกรรมซึ่งนั่งถัดจากพวกเขาพยายามที่จะเหนี่ยวรั้งเวลาให้ทุกสิ่งดำเนินไปตามปกติ โดยไม่สนใจถึงผลกระทบและความทุกข์ยากอันเหลือทนที่ตนก่อขึ้น นี่เป็นเรื่องที่น่าละอายอย่างยิ่ง” ""หากการประชุมเจรจาด้านสภาพภูมิอากาศที่กลาสโกว์ไม่เป็นตามที่เรามุ่งหวัง หากมนุษยชาติและธรรมชาติไม่ได้ถูกให้ความสำคัญเหนือไปกว่าการแสวงหากำไรที่สร้างมลพิษ เราจะไม่ยอมแพ้ เราจะต้องยิ่งแข็งแกร่งมากขึ้น ผู้คนนับล้านทั่วโลกที่ร่วมการเคลื่อนไหวเพื่อปกป้องสภาพภูมิอากาศจะเดินหน้าลงมือทำและสร้างความเป็นธรรม โลกที่ปลอดภัย ยั่งยืนและเป็นธรรมมากขึ้นอยู่เบื้องหน้าเรา หากผู้นำโลกนั้นชาญฉลาด พวกเขาจะคว้าโอกาสนี้"" มอร์แกน กล่าวย้ำ ข่าวสังคมคุณภาพชีวิตต่างประเทศสิ่งแวดล้อมCOP26กรีนพีซติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/xmI9ZzxnERY/95700,2021_10_30
พิจารณา พ.ร.บ.ทรมาน-อุ้มหาย ครั้ง 5-7 เพิ่มฐานความผิดครอบคลุมการเลือกปฏิบัติ,"Submitted on Sat, 2021-10-30 10:59พิจารณา พ.ร.บ.ทรมาน-อุ้มหาย ครั้ง 5-7 เพิ่มฐานความผิดครอบคลุมการเลือกปฏิบัติทุกรูปแบบพร้อมระบุคดีต้องไม่มีอายุความ อัยการ-ฝ่ายปกครองต้องร่วมสอบสวนคดีได้ ขณะที่ยังไม่มีข้อสรุปนิยาม “ผู้เสียหาย” ครอบคลุมคู่รักเพศเดียวกัน 30 ต.ค. 2564 มูลนิธิผสานวัฒนธรรม แจ้งข่าวต่อสื่อมวลชนว่าตลอดสัปดาห์ที่ผ่านมา (25-27 ต.ค. 2564) ณ สภาผู้แทนราษฎร เกียกกาย คณะกรรมาธิการวิสามัญพิจารณาร่างพระราชบัญญัติ (พ.ร.บ.) ป้องกันและปราบปรามการทรมานและการกระทำให้บุคคลสูญหาย พ.ศ. … ได้จัดการประชุมครั้งที่ 5-7 เพื่อเร่งการพิจารณา ร่าง พ.ร.บ.ชื่อเดียวกัน ฉบับของรัฐบาล ในรายมาตราให้แล้วเสร็จก่อนสภาผู้แทนราษฎรเปิดสมัยประชุมใหม่ ในวันที่ 3 พ.ย. 2564 ที่จะถึงนี้ การประชุมคณะกรรมาธิการวิสามัญในสัปดาห์นี้ ได้รับเกียรติจาก นายกฤต ไกรจิตติ อดีตอธิบดีกรมสนธิสัญญาและกฎหมาย กระทรวงการต่างประเทศ มาเข้าร่วมประชุม และดำรงตำแหน่งที่ปรึกษาประจำคณะกรรมาธิการวิสามัญคนใหม่ รวมทั้งมีผู้แทนจากหน่วยงานหลายฝ่าย ได้แก่ ผู้แทนจากคณะกรรมการนักนิติศาสตร์สากล (ICJ) ผู้แทนจากแอมเนสตี้ อินเตอร์เนชั่นแนล ประเทศไทย (Amnesty International Thailand) ผู้แทนผู้พิพากษาสำนักประธานศาลฎีกา และผู้แทนอัยการประจำสำนักงานอัยการสูงสุด เข้าร่วมประชุมในบางวันด้วย สาระสำคัญในที่ประชุมพิจารณาร่าง พ.ร.บ.ป้องกันและปราบปรามการทรมานและการกระทำให้บุคคลสูญหาย สัปดาห์นี้ คือการหาข้อสรุปที่แน่ชัดเกี่ยวกับนิยามคำศัพท์ที่เกี่ยวข้องกับ พ.ร.บ.ดังกล่าว ในมาตรา 3 เช่น คำว่า “ผู้เสียหาย” “เจ้าหน้าที่ของรัฐ” “คณะกรรมการ” แต่จนแล้วจนรอด นิยามคำว่า “ผู้เสียหาย” ที่ต้องการให้หมายรวมถึงคำว่า “คู่ชีวิต” หรือใช้ถ้อยคำอื่นใด เพื่อให้ครอบคลุมถึงคู่รักเพศเดียวกันได้ยังไม่มีข้อสรุป และจำเป็นต้องแขวนเพื่อรอพิจารณาในสัปดาห์ถัดไปอีกครั้ง ในส่วนของนิยามการกระทำความผิด มาตรา 5 อันเป็นความผิดเกี่ยวกับการทรมาน ได้มีการปรับแก้ โดยเพิ่มคำในมาตรา 5 (4) “เหตุผลอื่นใดบนพื้นฐานของการเลือกปฏิบัติไม่ว่ารูปแบบใด” เพื่อให้ครอบคลุมทุกการกระทำอันมีพื้นฐานมาจากการเลือกปฏิบัติ แทนคำว่า “การเลือกปฏิบัติที่ไม่เป็นธรรม” และเพื่อให้เป็นไปตามข้อบทของอนุสัญญาต่อต้านการทรมานฯ (CAT) ขณะที่นิยามการกระทำความผิดเกี่ยวกับการกระทำที่โหดร้าย ไร้มนุษยธรรม หรือย่ำยีศักดิ์ศรีความเป็นมนุษย์ ยังคงมีความคลุมเครืออยู่มาก เนื่องจากในอนุสัญญาต่อต้านการทรมานฯ ไม่ได้กำหนดคำนิยามไว้ ทำให้ร่าง พ.ร.บ.ดังกล่าว ฉบับของรัฐบาลไม่มีการระบุฐานความผิดนี้ แต่เมื่อที่ประชุมมีความเห็นให้ปรับถือว่าการกระทำดังกล่าวเป็นความผิดอาญา จึงต้องหารือถึงขอบเขตความหมายของการกระทำความผิดฐานนี้ในมาตราที่มีบทกำหนดโทษต่อไป นอกจากนี้ ยังมีเรื่องการพิจารณาให้ความผิดที่ระบุในร่าง พ.ร.บ.นี้ เป็นความผิดไม่มีอายุความ แต่ก็ความเห็นแย้งจากกรรมาธิการบางส่วนว่า ปัจจุบันฐานกระทำความผิดในคดีอาญาทุกฐานความผิดมีอายุความ ฐานความผิดตามร่าง พ.ร.บ.นี้ จึงควรกำหนดอายุความด้วย ในส่วนกรณีความผิดฐานกระทำให้บุคคลสูญหายอาจให้เริ่มนับอายุความภายหลังพบหรือทราบชะตากรรมของผู้เสียหายแล้ว โดยที่ประชุมกรรมาธิการวิสามัญชุดนี้มีตัวแทนญาติของผู้เสียหายจากการกระทำให้บุคคลสูญหายถึง 2 กรณี ได้แก่ กรณีฮะยีสุหลง โต๊ะมีนา และกรณีทนายสมชาย นีละไพจิตร ซึ่งตัวแทนญาติของผู้เสียหายทั้ง 2 กรณี ยืนยันให้ความผิดฐานกระทำให้บุคคลสูญหายไม่มีอายุความ ทำให้มีแนวโน้มว่าจะต้องมีการลงมติในประเด็นดังกล่าว รวมทั้ง ในรายมาตรา 26 ฉบับของรัฐบาล ที่ระบุให้กรมสอบสวนคดีพิเศษ (DSI) เป็นหน่วยงานที่มีอำนาจในการสอบสวน ตรวจสอบและควบคุมการสอบสวน เว้นแต่คดีที่เจ้าหน้าที่ DSI ถูกกล่าวหาว่าเป็นผู้กระทำผิด ซึ่งกรรมาธิการส่วนใหญ่เสนอให้มีการแก้ไขรายมาตราดังกล่าว โดยเสนอว่า นอกจากพนักงานสอบสวนของสำนักงานตำรวจแห่งชาติ และกรมสอบสวนคดีพิเศษ ซึ่งมีอำนาจสอบสวนคดีอยู่แล้ว ควรให้พนักงานอัยการและพนักงานฝ่ายปกครอง มีอำนาจสอบสวนคดีด้วย เพราะเห็นว่าการให้ DSI มีอำนาจสอบสวนแต่เพียงหน่วยงานเดียว จะเป็นผลให้ไม่มีการตรวจสอบและคานอำนาจจากพนักงานสอบสวนอื่น สำหรับการเสนอให้พนักงานอัยการมีอำนาจสอบสวนด้วยนั้น แม้ตัวแทนจากสำนักงานอัยการสูงสุดจะยืนยันว่า อัยการมีความพร้อมในการสอบสวนคดีตาม พ.ร.บ.นี้ ก็ตาม แต่กรรมาธิการบางส่วนก็ยังคงมีความเห็นว่า อำนาจในการสอบสวนควรเป็นของเจ้าหน้าที่ตำรวจเท่านั้น เป็นผลให้อาจต้องมีการลงมติในประเด็นเกี่ยวกับอำนาจสอบสวนด้วย โดยที่ประชุมมีมติให้มีการประชุมคณะกรรมาธิการพิจารณาร่าง พ.ร.บ.ป้องกันและปราบปรามการทรมานและการกระทำให้บุคคลสูญหาย พ.ศ. … อีก 2 ครั้ง ในวันที่ 1-2 พ.ย. โดยหวังเร่งให้เสร็จทันเข้าสู่การพิจารณาในที่ประชุมสภาผู้แทนราษฎรในสมัยประชุมหน้าที่จะมีขึ้นในเดือน พ.ย. นี้ มูลนิธิผสานวัฒนธรรม จึงอยากขอให้ผู้ที่สนใจร่วมติดตามการพิจารณาร่าง พ.ร.บ.ป้องกันและปราบปรามการทรมานและการกระทำให้บุคคลสูญหาย พ.ศ. … ที่จะเกิดในสัปดาห์อีก 2 ครั้ง และในที่ประชุมสภาผู้แทนราษฎรว่า จะมีมติผ่านร่างเป็นเช่นไร และจะสามารถได้มาซึ่งกฎหมายที่คุ้มครองสิทธิให้กับประชาชนทุกกลุ่มหรือไม่? ข่าวการเมืองสังคมสิทธิมนุษยชนคุณภาพชีวิตมูลนิธิผสานวัฒนธรรมการทรมานการกระทำให้บุคคลสูญหายซ้อมทรมานพ.ร.บ. ป้องกันและปราบปรามการทรมานและการกระทำให้บุคคลสูญหายติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/qsMpCLa2qj0/95701,2021_10_30
ภาคประชาชนเรียกร้องรัฐแก้ไขปัญหาราคาน้ำมันแพงเอื้อธุรกิจผูกขาดพลังงาน,"Submitted on Sat, 2021-10-30 11:27เสวนาชำแหละปัญหาทำไมราคาน้ำมันแพง ภาคประชาชนจับมือเคลื่อนไหวเรียกร้องรัฐแก้ไขปัญหาราคาน้ำมันแพงเอื้อธุรกิจผูกขาดพลังงาน 'ประธานสมาพันธ์ขนส่งทางบก' ยันรัฐคุมราคาดีเซล 25 บาทต่อลิตรได้ 'รสนา' จี้รัฐเลิกกองทุน-ลดสรรพสามิตรน้ำมัน ไม่ต้องกู้เงินมาประคองราคา เมื่อวันที่ 29 ต.ค. 2564 คณะกรรมการรณรงค์เพื่อประชาธิปไตย (ครป.) แจ้งข่าวว่า ครป. ร่วมกับสมาพันธ์แรงงานรัฐวิสาหกิจสัมพันธ์ (สรส.) คณะกรรมการสมานฉันท์แรงงานไทย (คสรท.) สถาบันสังคมประชาธิปไตย สภาที่ 3 และคณะกรรมการญาติวีรชนพฤษภา 35 จัดงานประชุมภาคประชาชน เสวนาชำแหละปัญหาทำไมราคาน้ำมันแพง และมาตรการแก้ปัญหาช่วยเหลือคนไทย เรียกร้องรัฐแก้ปัญหาราคาน้ำมันแพง โดยมีผู้เข้าร่วมประกอบด้วย รศ.ดร.วิวัฒน์ชัย อัตถากร นักวิชาการด้านเศรษฐศาสตร์สังคม สถาบันบัณฑิตพัฒนบริหารศาสตร์ (นิด้า) นางสาวรสนา โตสิตระกูล อดีตสมาชิกวุฒิสภา สาวิทย์ แก้วหวาน ประธานคณะกรรมการสมานฉันท์แรงงานไทย (คสรท.) และที่ปรึกษาสมาพันธ์แรงงานรัฐวิสาหกิจสัมพันธ์ (สรส.) นายอภิชาติ ไพรรุ่งเรือง ประธานสมาพันธ์ขนส่งทางบกแห่งประเทศไทย ม.ล.กรกสิวัฒน์ เกษมศรี นักวิชาการด้านพลังงาน และนายเมธา มาสขาว เลขาธิการคณะกรรมการรณรงค์เพื่อประชาธิปไตย (ครป.) ฯลฯ 'ประธานสมาพันธ์ขนส่งทางบก' ยันรัฐคุมราคาดีเซล 25 บาทต่อลิตรได้ จี้ลดสรรพสามิตร-ยกเลิกกองทุนพลังงาน นายอภิชาติ ไพรรุ่งเรือง ประธานสมาพันธ์ขนส่งทางบกแห่งประเทศไทย กล่าวในเวที ""เรียกร้องรัฐแก้ปัญหาราคาน้ำมันแพงและมาตรการช่วยเหลือคนไทย"" โดยย้ำถึง ข้อเรียกร้องของสมาพันธ์ฯ ก่อนหน้านี้คือ ให้รัฐช่วยตรึงราคาน้ำมันดีเซลที่ลิตรละ 25 บาท/ลิตร ,ลดภาษีสรรพสามิตลง 5 บาท/ลิตร ,ยกเลิกการเก็บเงินเข้ากองทุนพลังงานเป็นระยะเวลา 1 ปี เพื่อลดผลกระทบธุรกิจภาคการขนส่ง และประชาชนได้รับความเดือดร้อนจากวิกฤติน้ำมันดีเชลได้ปรับราคาขึ้นสูงอย่างต่อเนื่อง ส่งผลต่อต้นทุนอัตราค่าขนส่งและราคาสินค้าอุปโภค และบริโภคขึ้นตามราคาน้ำมัน นายอภิชาติ กล่าวด้วยว่า พลเอกประยุทธ์ จันทร์โอชา นายกรัฐมนตรี ประกาศจะสืบทอดอำนาจต่อไปอีก 5 ปี แต่ไม่ชนะใจคนรากหญ้าหรือคนจนที่เป็นคนส่วนใหญ่ จะไม่ประสบความสำเร็จ เพราะลำพังแจกกล้วยอย่างเดียวคนอาจไม่เลือก ส่วนการจะให้รถบริการขนส่งมวลชนหรือรถบริการสาธารณะมาขนส่งเครื่องอุปโภคบริโภคต้อนรับการเปิดประเทศในวันที่ 1 พฤศจิกายนนี้ หลังจากทางสมาพันธ์ฯ ประกาศจะยุติการเดินรถหาไม่ได้รับการตอบสนองตามข้อเรียกร้องนั้น ถ้าดำเนินการจริงถือว่าผิดกฎหมายรถบริการสาธารณะมีไว้ขนคนไม่ใช่ขนเครื่องอุปโภคบริโภค หรือรถยนต์ที่จดทะเบียนบริการสาธารณะ นำไปบรรทุกสินค้านั้นผิดกฎหมาย จึงอยากให้ผู้มีอำนาจตอบสนองข้อเรียกร้องของสมาพันธ์เพราะเชื่อว่าสามารถดำเนินการได้ และยืนยันว่าการอิกมาเคลื่อนไหวของสมาพันธ์ฯ ไม่ได้แสดงอารยะขัดขืนเพื่อปกป้องผลประโยชน์ในอาชีพตัวเองเท่านั้น แต่กำลังแสดงภาพแทนประชาชนที่เดือดร้อนด้วย เพราะถ้าประชาชนอยู่ไม่ได้ ภาคการขนส่งก็อยู่ไม่ได้ และฝากถึงประชาชนว่า อย่าให้ตนและสมาพันธ์ฯ โดดเดี่ยวถ้าอยากให้ราคาน้ำมันถูกลงต้องร่วมกันออกมาต่อสู้โดยไม่ให้ผู้ใช้รถใช้ถนนเดือดร้อน การติดริบบิ้น ,เปิดไฟหน้ารถ หรือแสดงเชิงสัญลักษณ์ เลขา ครป. จี้รัฐหยุดขูดรีดประชาชนโดยลดราคาน้ำมันลงให้คนไทยในภาวะเศรษฐกิจฝืดเคือง นายเมธา มาสขาว เลขาธิการคณะกรรมการรณรงค์เพื่อประชาธิปไตย (ครป.) กล่าวว่า วันนี้ ครป.ร่วมกับภาคประชาชนเรียกร้องรัฐแก้ไขปัญหาราคาน้ำมันแพง เพราะปัจจุบันมีนักธุรกิจการเมืองเข้ามาหาผลประโยชน์ในธุรกิจพลังงาน อย่างชัดเจน นักธุรกิจทั่วไปจะหาทางมีส่วนแบ่งตลาดเศรษฐกิจ GDP ของประเทศ แต่นักธุรกิจการเมือง จะหาผลประโยชน์ในรัฐวิสาหกิจของประเทศที่มีมูลค่ารวมมากกว่า 14 ล้านล้านบาท และจะหาผลประโยชน์ในงบประมาณแผ่นดินภาครัฐที่มีมูลค่าถึงปีละ 3 ล้านล้านบาท จึงนำมาซึ่งการทุจริตคอรัปชั่นร่วมกับนักการเมืองและข้าราชการในการจัดซื้อจัดจ้าง และการโยกย้ายถ่ายโอนทรัพย์สมบัติของแผ่นดิน รวมถึงการแปรรูปรัฐวิสาหกิจ ที่เคยเกิดขึ้นก็คือ ปตท. ที่แปรทรัพย์สินของส่วนรวม 49% ให้เอกชนร่วมรับผลประโยชน์ ส่วนสินทรัพย์ของรัฐ ไม่ว่าจะเป็นท่อส่งก๊าซในอ่าวไทยที่ต้องส่งคืนให้รัฐถือกรรมสิทธิ์ก็ยังคงค้างอยู่ ที่ผ่านมามีการพยายามปฏิรูปแปรรูป กฟผ. การบินไทย และการรถไฟ ก็เพื่อให้เอกชนหาผลประโยชน์เช่นกัน ไม่ว่าจะในรูปของการสัมปทาน การแปรรูป และสัญญาร่วมทุนในปัจจุบัน ปัจจุบันรัฐบาลประยุทธ์ ขูดรีดประชาชนโดยภาษีและการขึ้นราคาน้ำมันที่มีราคาแพงมาก รายได้จากภาษีน้ำมันของไทยนั้นมีมากกว่า 2.3 แสนล้านบาทต่อปีในรัฐบาลประยุทธ์ซึ่งสูงกว่าทุกรัฐบาลที่ผ่านมา เพราะต้องการขูดรีดประชาชนไปใช้จ่ายบำรุงรัฐบาลที่ขาดสภาพคล่องและกู้เงินจำนวนมหาศาลที่กำลังจะทะลุเพดานเงินกู้ในปัจจุบัน การขูดรีดในราคาน้ำมันนี้ก็เพื่อผลประโยชน์เข้ารัฐ 51% เพื่อรัฐบาลนำมาใช้จ่ายในช่วงฝืดเคือง แต่อีก 49% ของกำไรทั้งหมดนั้นเพื่อเอกชนนักธุรกิจพลังงานที่ถือหุ้นอยู่ จริงๆ แล้ว การลดราคาน้ำมันสามารถทำได้เลยเพราะรัฐถิอหุ้นอยู่มากกว่าครึ่ง โดยการหักภาษีที่ไม่จำเป็นและซ้ำซ้อนออกไป เช่น ลดภาษีสรรพสามิตรและภาษีมูลค่าเพิ่มลง รวมถึงยกเลิกค่าการตลาดของผู้ค้าและภาษีมูลค่าเพิ่มค่าการตลาด รวมถึงยกเลิกกองทุนน้ำมันออกไปเสีย เพราะน้ำมันไม่ต้องมีการโฆษณาและค่าการตลาดก็สามารถขายได้ แต่ที่ไม่ลด ไม่ยกเลิกเพื่อผลประโยชน์ใคร ก่อนการรัฐประหารในปี 2557 ราคาก๊าซหุงต้มอยู่ที่ 10.80 บาทต่อกิโลกรัม ปัจจุบันราคา 22.62 บาทต่อกิโลกรัมไปแล้ว รวมถึงการที่มีมติ กพช. 2/2557 หลังการรัฐประหารกำหนดให้ประเทศไทยใช้แก๊ส LPG ในราคานำเข้าจากซาอุดีอาระเบีย ใครได้ประโยชน์บ้าง ประเทศไทย โดย ปตท. ผลิตน้ำมันเองได้แต่ใช้ราคาอ้างอิงที่ตลาดสิงคโปร์ มีการส่งออกทางบัญชีแค่ตัวเลขแล้วนำเข้ามา โดยน้ำมันยังไม่ส่งออกไปจริงแล้วกลายเป็นราคานำเข้า นี่คือการพยายามทำธุรกิจพลังงานอย่างถูกต้องหรือไม่กับพลังงานที่ควรเป็นทรัพยากรของชาติ และอาจเป็นเหตุผลว่าทำไมปตท. ต้องไปตั้งบริษัทลูกที่หมู่เกาะเวอร์จิน ไอส์แลนด์ เพื่อเลี่ยงภาษี จริงๆ แล้วการอ้างอิงราคา ตลาดโลกควรเป็นเฉพาะการส่งออกเท่านั้น ส่วนราคาที่ขายภายในประเทศควรเป็นราคาที่เป็นธรรม เพื่อช่วยเหลือประชาชน แต่ปตท.อ้างว่าผลิตไม่พอจึงต้องนำเข้าและใช้ราคากลาง แต่ทำไมมีตัวเลขการส่งออกขายต่างประเทศมากกว่า 3 แสนล้านบาทต่อปี ทำไมรัฐบาลจะเข้าไปกำกับราคาน้ำมันที่เป็นธรรมเพื่อให้ประชาชนภายในประเทศได้ประโยชน์ เหมือนเช่นที่ บรูไน มาเลเซีย ไม่ได้ ประเทศไทยมีหลุมขุดเจาะน้ำมันมากกว่ามาเลเซียมากกว่า 7 เท่า และผลิตน้ำมันได้มากกว่าพม่า และยังส่งออกขายได้อีกหลายแสนล้านบาทต่อปี ทำไมจะหยุดทำกำไรให้เอกชนแล้วหันมาขายให้คนไทยในราคาที่เป็นธรรมไม่ได้ โดยเฉพาะในภาวะเศรษฐกิจตกต่ำเพื่อช่วยเหลือคนในชาติและฟื้นฟูเศรษฐกิจ กระทรวงพลังงานอ้างว่าเราขึดได้น้อยกว่ามาเลเซียแต่ทำไมมีข่าวการจับน้ำมันเถื่อนได้จำนวนมหาศาล มีการคอร์รัปชั่นภายในกระทรวงพลังงานใช่หรือไม่ กระทรวงพลังงานและ ปตท. มีธรรมาภิบาล โปร่งใสและตรวจสอบได้จริงหรือไม่ ทำไมแม้แต่กรรมการอิสระที่ทำหน้าที่ประธานคณะกรรมการตรวจสอบต้องลาออก และบางบริษัทลูกถึงไปเปิดในหมู่เกาะเวอร์จิ้นไอร์แลนด์เพื่อเลี่ยงภาษี ขอเรียกร้องให้รัฐบาลหยุดขูดรีดประชาชน หยุดทำกำไรให้นักธุรกิจพลังงานเถอะครับ หันมาขายน้ำมันราคาถูกให้คนไทยในวิกฤตเศรษฐกิจแบบนี้ 'รสนา โตสิตระกูล' จี้รัฐเลิกกองทุน-ลดสรรพสามิตรน้ำมัน ไม่ต้องกู้เงินมาประคองราคา นางสาวรสนา โตสิตระกูล อดีต ส.ว. กล่าวในเวที ""เรียกร้องรัฐแก้ปัญหาราคาน้ำมันแพงและมาตรการช่วยเหลือคนไทย"" โดยระบุถึง 'กองทุนน้ำมัน' ที่มีผลกับโครงสร้างราคาน้ำมัน คาบเกี่ยวกับทั้งน้ำมันชีวภาพและน้ำมันจากซากฟอสชิลทั่วไป โดยเสนอให้หน่วยงานที่เกี่ยวข้องทำแผนในการนำเงินกองทุนน้ำมัน ที่นำไปชดเชยน้ำมันชีวภาพ หรือ ก๊าซ LPG ส่วนใหญ่ โดยต้องลดจำนวนเงินที่อุดหนุนลง เพราะเงินในกองทุนน้ำมัน รีดมาจากผู้ใช้ 'น้ำมันเบนซิน' ส่วนราคาน้ำมันที่คาบเกี่ยวกับน้ำมันดิบในประเทศไทยและที่นำเข้าจากต่างประเทศรวมถึงการทำโรงกลั่นนั้น การคิดราคาน้ำมันของไทยเทียบจากต่างประเทศอย่างสิงคโปร์ ซึ่งราคาแพงเกินจริง ไม่ใช่ราคาหน้าโรงกลั่นที่ถูกกว่ามาก ขณะที่น้ำมันในไทยผลิตเพื่อขายในประเทศและส่งออก นางสาวรสนา ย้ำข้อเสนอว่า นอกจากต้องลดเงินจากกองทุนน้ำมันไปอุดหนุนพลังงานชีวภาพลงแล้ว ผู้มีอำนาจต้องลดภาษีสรรพสามิตน้ำมันจาก 6 บาทลงให้เหลือ 5 บาท ก็จะสามารถช่วยประคองค่าน้ำมันไม่ให้สูงเกินไปได้ โดยไม่ต้องเอาเงินจากกองทุนน้ำมัน ที่ส่วนใหญ่มาจากผู้ใช้เบนซินหรือไม่ต่องกู้ยืมมาเพื่อประคองค่าน้ำมัน พร้อมสำทับว่า ถ้ารัฐบาลมองเศรษฐกิจภาพรวม ต้องไม่ทำให้ธุรกิจพลังงานเติบโตอย่างเดียว โดยยกรายได้ไตรมาส 2 ปีนี้ราว 5.7 หมื่นล้านบาท ขณะที่ธุรกิจอื่นๆซบเซาจากสถานการณ์โควิค-19 แต่ธุรกิจพลังงานหรือน้ำมันไม่กระทบ ซึ่งมีคำถามกับกองทุนน้ำมันด้วยว่า เป็นกองทุนกำไรให้ธุรกิจน้ำมันหรือไม่ด้วย 'วิวัฒน์ชัย อัตถากร' ชี้น้ำมันแพงเพราะกฎหมายที่เอื้อนายทุน ขณะที่ผู้มีอำนาจทุกยุคทำเป็นทองไม่รู้ร้อน รองศาสตราจารย์ วิวัฒน์ชัย อัตถากร นักวิชาการด้านเศรษฐศาสตร์สังคม กล่าวในเวที ""เรียกร้องรัฐแก้ปัญหาราคาน้ำมันแพงและมาตรการช่วยเหลือคนไทย"" โดยระบุว่า พลังงานเป็นเรื่องใหญ่ที่ซับซ้อน มีความพิสดารทั้งแง่กฎหมายและวิชาการ และเมื่อราคาน้ำมันแพงผู้ได้นับผลกระทบมากที่สุดคือคนชั้นล่าง และนำมันที่ราคาน้ำสูงเกินจริง เพราะถูกปั่นกำไรในตลาดหุ้นเป็นการบิดเบือนราคาและไม่เป็นธรรมต่อคนไทย นอกจากนี้ยังมีการทุจริตไม่โปร่งใสในการดำเนินการต่างๆด้านพลังงาน ที่สำคัญภาครัฐยังปกปิดข้อมูลและเบี่ยงประเด็น หรือปิดกั้นการมีส่วนร่วมของประชาชน ส่วนราคาน้ำมันที่แพงกว่าที่ควรจะเป็นเกิดจากการวางนโยบายที่ผิดพลาดมาจากอดีตหลายรัฐบาลและถูกซ้ำเติมจากโควิด-19 ในห้วงที่ผ่านมา ทั้งจากกฎหมายปีโตรเลียม ประกาศและคำสั่งของผู้มีอำนาจแต่ละยุค รวมถึงระบบสัมปทาน เป็นระบบของประเทศอาณานิคมตะวันตกที่นำมาใช้กับเมืองขึ้น กฎหมายพลังงานของรัฐไทยจึงเสียท่าให้กับฝรั่งตั้งแต่ต้น ขณะที่การรัฐประหารของ คสช.สังคมรับรู้ว่าล้มเหลวหลายด้าน ส่วนตัวเห็นว่า คสช.ล้มเหลวมากที่สุดคือด้านเศรษฐกิจ สาเหตุสำคัญหนึ่งเพราะไม่ปฏิรูปพลังงาน หลังการเลือกตั้งปี 2562 กลายมาเป็นเผด็จการแปลงร่าง ก็ไม่ได้แก้ไขในส่วนที่ทำให้ประชาชนและประเทศไทยเสียเปรียบต่างชาติ แต่มีการแก้ไขกฎหมายอย่างล่าสุดปี 2560 ก็เพียงเล็กน้อย เนื้อหาหลักกลับเอื้อประโยชน์ให้นายทุนผูกขาด รองศาสตราจารย์วิวัฒน์ชัย ยืนยันว่า รัฐคือเจ้าของปัจจัยการผลิตคือน้ำมัน การออกกฎหรือให้สัมปทานแก่เอกชนที่ผ่านมาเหมือนการนำทรัพยากรไปไว้ในอ้อมกอดของนายทุน ส่วนประชาชนที่เป็นเจ้าของทรัพยากรน้ำมันตั้งแต่ต้นต้องแบกรับราคาที่แพง ซึ่งไม่ถูกต้องทั้งในเชิงเศรษฐศาสตร์และในศีลธรรมและธรรมาภิบาล รองศาสตราจารย์ วิวัฒน์ชัย อัตถากร ระบุด้วยว่า ผู้มีอำนาจเหมือนไม่ยินดียินร้ายกับราคาน้ำมันที่แพงขึ้น ทั้งที่ประเทศไทยจะเจอมรสุมเศรษฐกิจหลายทิศทาง เป็นวิกฤตหนักในอนาคตที่มีต้นเหตุสำคัญและถูกซ้ำเติมหนักจากเรื่องราคาพลังงาน ทั้งภาวะเงินเฟ้อ ,ข้าวของแพงขึ้น คนไม่มีกำลังซื้อและภาวะตกงาน พร้อมเสนอ 1) การสร้างแรงกระเพื่อมทางปัญญาให้ประชาชนตื่นตัวและเข้าถึงข้อมูลนโยบายน้ำมันและพลังงาน กับ 2) ประชาชนผู้มีสิทธิ์เลือกตั้ง ต้องส่งเสริมและสนับสนุนพรรคการเมืองที่มีนโยบายปฏิรูปกฎหมายน้ำมันประชาชนอย่างจริงจัง ไม่เอื้อประโยชน์หรือกล้าชนกับทุนผูกขาด ม.ล.กรกสิวัฒน์ สอนมวย “รัฐ” อยากกระตุ้นเศรษฐกิจ ต้องลดภาษี อย่าอุ้ม “กองทุนน้ำมัน” ม.ล.กรกสิวัฒน์ เกษมศรี นักวิชาการด้านพลังงาน กล่าวว่า สิ่งที่รถบรรทุกขอ 25 บาทไม่ใช่เรื่องยากแต่จะทำหรือไม่ ปัญหาราคาน้ำมันเมื่อปี 57 ตุลาคมกับปีนี้ ( 2564) เทียบราคาเพราะเห็นว่าราคาน้ำมันดิบเท่ากัน ความจริงหน้าโรงกลั่นของไทยยังแพงเพราะเราสมมุติว่า โรงกลั่นของไทยไปตั้งอยู่สิงคโปร์ ทั้งที่ตั้งอยู่ที่ไทยเมื่อบวกค่าขนส่ง น้ำมันสำเร็จรูป ทั้งที่เราตั้งอยู่ระยองและศรีราชา ถามว่าไปบวกทำไมนั่นคือส่วนของค่าโรงกลั่น ม.ล.กรกสิวัฒน์ กล่าวว่า ส่วนเรื่องภาษีเก็บ 5- 6 บาทกว่า ถามว่าลดได้หรือไม่ต้องลดได้ เพราะเป็นเรื่องของรัฐบาลทำได้ ในเมื่อประกาศว่าเราเปิดประเทศจะให้ไปเที่ยวกระตุ้นเศรษฐกิจ แต่มาเก็บตั้งแต่ต้นทาง ก็เท่ากับปรามเศรษฐกิจให้เบาลง ถ้าจะกระตุ้นก็ต้องลดภาษีไม่ใช่เพิ่มภาษี มันขัดแย้งกันนี่คือปัญหา “ถ้ารัฐบาลอยากจะกระตุ้นเศรษฐกิจต้องเป็นเรื่องของรัฐโดยตรง ที่ต้องจัดการได้ทันที เพราะนายกรัฐมนตรีเป็นประธานคณะกรรมการพลังงานของชาติ รัฐสามารถจัดการเองได้ และรัฐบาลชุดนี้เก็บภาษีสูงกว่ารัฐบาลอื่น คุณเป็นแชมป์เหนือแชมป์ของทุกรัฐบาลที่เก็บภาษีน้ำมัน ถ้าอยากกระตุ้นเศรษฐกิจคุณจะต้องลดภาษี จะได้ไม่ต้องเอากองทุนน้ำมันมาอุ้ม ทำไมนโยบายไทยไม่ทำอะไรให้มันตรงไปตรงมา ไม่ได้บริหารจัดการยาก ทำให้ประชาชนเป็นผู้รับภาระทำไม” ม.ล.กรกสิวัฒน์ กล่าวว่า ส่วนก๊าซแอลพีจีสมมุติว่าไป ตั้งอยู่ที่ประเทศซาอุดิอาระเบีย เป็นเรื่องที่ถ้าเราผู้บริโภคไม่เรียกร้องก็หวานหมูเสร็จเขา กลายเป็นผู้ที่ได้รับราคาที่ไม่เป็นธรรม ปัญหากองทุนน้ำมันยังไงก็ลุกลาม ส่วนน้ำมันไปใช้ราคาเหมือนนำเข้าจากสิงคโปร์ทั้งที่เรานำมาจาก จ.ระยองและศรีราชา ถ้าเราไม่แก้เราจะแพ้มาเลเซียและอีกหลายประเทศ เพราะอยู่ในโหมดที่กระตุ้นเศรษฐกิจเหมือนกัน แต่ราคาน้ำมันเขาไม่แพง เขาทำเพื่อให้เศรษฐกิจไปได้ แต่ผู้ส่งออกในอาเซียนมีแค่ไทยกับสิงคโปร์เท่านั้น ประเทศอื่นเป็นผู้นำเข้าหมด แต่ราคาเขากลับดีกว่าเรา ม.ล.กรกสิวัฒน์ กล่าวว่า สุดท้ายวันนี้ปัญหาอยู่ที่จะแก้หรือไม่แก้มากกว่า และปัญหาเหล่านี้เป็นเรื่องของความไม่รู้นั้นไม่ใช่ เพียงแต่ว่าผลประโยชน์วันนี้ตกอยู่กับใคร แต่ที่แน่นอนไม่ตกอยู่กับประชาชน และผลประโยชน์เหล่านี้ตกอยู่กับใคร ใครได้เปรียบทำไมรัฐบาลไม่คิดแก้ให้ประชาชนได้ใช้น้ำมันถูกที่สุดสุ ดท้ายที่ประชาชนคนไทยจะต้อง สร้างภูมิคุ้มกันด้วยการศึกษาหาข้อมูลราคาน้ำมันจากประเทศเพื่อนบ้านด้วย ด้านนายสาวิทย์ แก้วหวาน ประธานคณะกรรมการสมานฉันท์แรงงานไทย (คสรท.) และที่ปรึกษาสมาพันธ์แรงงานรัฐวิสาหกิจสัมพันธ์ (สรส.) กล่าวว่า ตอนนี้เราถูกฝ่ายการเมืองที่ทำให้ประชาชนหลงเชื่อไม่สอดคล้อง กับความเป็นจริงทุกอย่างลำบาก แล้วจะถูกหลอกต่อไปหรือเปล่า ตนเห็นว่าภาคแรงงานและภาคเกษตร ที่เป็นคนส่วนใหญ่ของประเทศได้รับผลกระทบจากน้ำมัน ทั้งที่ชีวิตจำวันของทุกคนก็ประสบปัญหา ตนคิดว่าน้ำมันอยู่ในมือของกลุ่มทุนทั้งหมด รัฐถือไว้ 51% อยากถามว่าถือไว้เพื่ออะไรและมีวิธีการต่างๆเพื่อบิดเบือน “วันนี้ราคาน้ำมันสูงขึ้นทุกอย่างก็ราคาสูงขึ้นตามมา ขณะที่คนตกงานรัฐบาลก็ไม่มีรับผิดชอบ ทิศทางของประชาชนจะไปอย่างไร ความจริงเราไม่เห็นด้วยกับการแปรรูปนานแล้ว ต้นทุนผูกขาดพลังงานใน 1-2 ปีที่ผ่านมาสูงมาก วันนี้ราคาน้ำมันที่แพงขึ้นกระทบกับราคาสินค้าที่สูงขึ้น ในขณะที่ประชาชนไม่มีรายได้ ไม่มีอาชีพในขนาดนี้ ภาวะการขูดรีดประชาชน มาเจอกับสถานการณ์โควิดก็มาเจอกับการฟื้นฟูและมีการดำเนินไปแจกก็ไม่รู้ว่าจะแจกอีกเมื่อไหร่เราต้องส่งเสริมให้ประชาชนมีรายได้อาชีพ นายสาวิทย์ กล่าวว่า ข้อเสนอของตนคือระยะแรกทำอย่างไรให้ราคาน้ำมันลดลง เชื่อว่าราคาลดลงได้มากกว่านี้ ส่วนวิธีการจะทำอย่างไรก็จะต้องขบคิดกัน รัฐมีหน้าที่ในการทำนโยบายให้เราอยู่ดีกินอิ่มนอนอุ่น ไม่ทำหน้าที่ประชาชนก็มีสิทธิ์ที่จะบอก นอกจากนี้ ระยะปานกลางเป็นไปได้หรือไม่ในอนาคตข้างหน้า ต้องกำหนดว่าเรื่องพลังงานไม่ว่าจะเป็นไฟฟ้า , น้ำมันหรือก๊าซ รัฐจะต้องเข้าไปดูแลไม่น้อยกว่า 50% เพื่อเป็นความมั่นคงเรื่องพลังงานในประเทศ ไม่เช่นนั้นกิจการของรัฐทั้งหมดจะไปถูกยึดโยงโดยเอกชนทั้งหมด เพราะปัญหาคือฝ่ายรัฐไปสมคบคิดกับฝ่ายทุน จึงทำให้กิจการของรัฐทั้งหมดไปตกอยู่กับพี่กลุ่มทุน นายสาวิทย์ กล่าวว่าระยะยาวต้องคิดว่าต้องมาคุยกัน ในเรื่องของการปฏิรูปโครงสร้างอำนาจเศรษฐกิจ ที่เป็นประชาธิปไตยอย่างแท้จริง ประชาชนต้องมีสิทธิส่วนตัวในการกำหนดอนาคตของตัวเองด้วย ตนเคยเสนอมานานแล้วแต่ไม่ถูกหยิบยกขึ้นมาปฏิบัติ “เห็นแต่ละพรรคการเมืองหยิบยกกันเรื่อง ว่าใครจะเป็นหัวหน้าพรรค เป็นเลขาธิการพรรค พูดถึงแต่เรื่องอำนาจแต่เรื่องของประชาชนไม่ได้รับการพูดถึง ดังนั้นต่อจากนี้ไปประชาชนต้องสามัคคีกัน ให้รัฐทำเรื่องปากท้องประชาชนอย่างแท้จริง ไม่ต้องรอเงินแจก ถ้าเราทำให้ราคาน้ำมันและพลังงานถูกลง ก็จะไปลดต้นทุนและรายจ่ายของภาคประชาชนด้วย” ข่าวการเมืองเศรษฐกิจสังคมแรงงานคุณภาพชีวิตคณะกรรมการรณรงค์เพื่อประชาธิปไตยครป.สมาพันธ์แรงงานรัฐวิสาหกิจสัมพันธ์สรส.คณะกรรมการสมานฉันท์แรงงานไทยคสรท.สถาบันสังคมประชาธิปไตยสภาที่ 3คณะกรรมการญาติวีรชนพฤษภา 35น้ำมันสมาพันธ์ขนส่งทางบกติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/5ePeMrJsiDw/95702,2021_10_30
'เพื่อไทย' ชี้รัฐออกมาตรการช่วย SMEs เมื่อสาย แนะลดค่าครองชีพช่วยประชาชน,"Submitted on Sat, 2021-10-30 11:51รองโฆษกพรรคเพื่อไทย ชี้รัฐออกมาตรการช่วย SMEs เมื่อสาย แนะอุดหนุนภาษีเพื่อลดราคาสินค้า หรือการงดเว้นการเก็บค่าบริการบางอย่างเพื่อลดค่าครองชีพช่วยประชาชน 30 ต.ค. 2564 เว็บไซต์พรรคเพื่อไทย รายงานว่านายชนินทร์ รุ่งธนเกียรติ รองโฆษกพรรคเพื่อไทย กล่าวถึงกรณีรัฐบาลอนุมัติให้มีโครงการส่งเสริมและรักษาระดับการจ้างงานในธุรกิจ SMEs เพื่อจ่ายเงินสนับสนุนบริษัทที่คงการจ้างงานระหว่างเดือน พ.ย.2564-ม.ค.2565 เป็นเวลา 3 เดือน ว่ารัฐบาลนอนหลับเพิ่งตื่น จึงออกนโยบายผิดเวลาไม่สอดคล้องกับสถานการณ์การเปิดประเทศในวันที่ 1 พ.ย. 2564 นี้ที่ธุรกิจบางรายเริ่มกลับมาจ้างงาน ทั้งที่นโยบายคงการจ้างงานเป็นมาตรการสำคัญที่พรรคเพื่อไทยสนับสนุนให้รัฐบาลดำเนินการตั้งแต่ช่วงโควิด-19 ระบาดหนักและต้องมีการสั่งปิดกิจการเป็นเวลานาน จนหลายธุรกิจต้องเลิกจ้างพนักงาน ปิดกิจการไปนับไม่ถ้วน เพราะการบริหารที่ล้มเหลวและไร้ประสิทธิภาพของรัฐบาล จนทำให้คนว่างงานจากการรายงานของสำนักงานพัฒนาการเศรษฐกิจและสังคมแห่งชาติ เพิ่มขึ้นเป็น 7.3 แสนคน เป็นคนตกงาน 4.4 แสนคน และเด็กจบใหม่ 2.9 แสนคน อีกทั้งตัวโครงการเองก็ไม่ได้มีการประชาสัมพันธ์ให้กว้างขวางให้ผู้ประกอบการทั่วไปทราบ ราวกับอยากทำเงียบๆ ไม่อยากให้มีบริษัทลงทะเบียนขอรับการสนับสนุน นายชนินทร์กล่าวอีกว่า ในช่วงเวลานี้ที่รัฐบาลรณรงค์เปิดประเทศเปิดเศรษฐกิจให้ประชาชนกลับมาใช้ชีวิตตามปกติมากขึ้น แต่ประชาชนโดยทั่วไปยังมีรายได้ตกต่ำ และหลายคนยังคงตกงานอยู่ นโยบายหลักของรัฐบาลควรเป็นมาตรการกระตุ้นเศรษฐกิจ ส่งเสริมให้ประชาชนที่พอมีกำลังซื้อนำเงินออกมาใช้ เช่น มาตรการใช้จ่ายเพื่อลดหย่อนภาษีรายได้ หรือมาตรการเพื่อลดค่าใช้จ่ายให้ประชาชน เช่น การอุดหนุนภาษีเพื่อลดราคาสินค้า หรือการงดเว้นการเก็บค่าบริการบางอย่างเพื่อลดค่าครองชีพ ให้ประชาชนที่ยังลำบาก สามารถมีเงินเพียงพอจะซื้อสินค้า บริการ และจ่ายค่าเดินทางในชีวิตประจำวันได้ จะเหมาะสมกว่า “รัฐบาลชุดนี้คิดช้า ทำช้า มาเมื่อสาย เหมือนคนหลับไม่รู้จักตื่น ไม่เคยคิดเผื่อ ไม่คิดล่วงหน้า มาตรการคงการจ้างงานออกมาช้าไม่ทันการณ์แบบนี้ ธุรกิจจึงล้มตายไปมาก หากดันทุรังบริหารต่อไป ผมว่าเป็นการบังคับให้ประชาชนต้องตกงานมากกว่า” นายชนินทร์กล่าว ข่าวการเมืองเศรษฐกิจสังคมแรงงานคุณภาพชีวิตพรรคเพื่อไทยชนินทร์ รุ่งธนเกียรติติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/gsjQKN0ijPk/95703,2021_10_30
ตร.ศรีสะเกษแจ้ง ม.112 หนุ่มสวนยาง หลัง อส.คนบ้านเดียวกันกล่าวหาแชร์ภาพล้อเลียนสถาบัน,"Submitted on Sat, 2021-10-30 12:15ศูนย์ทนายความเพื่อสิทธิมนุษยชน เผยตร.ศรีสะเกษแจ้ง ม.112 หนุ่มสวนยาง หลังอส.คนบ้านเดียวกันกล่าวหาแชร์ภาพล้อเลียนสถาบัน - อัยการเร่งฟ้องสั่งฟ้องทนายสิทธิฯ แรงงาน-ประชาชน รวม 2 คน ข้อหาพ.ร.ก.ฉุกเฉินฯ คดีคาร์ม็อบ #แม่สอดต้านเผด็จการ - ศาลนัดพิพากษาคดีละเมิดอำนาจศาล ‘เบนจา-ณัฐชนน’ 2 ธันวานี้ กรณีทวงสิทธิประกันตัวหน้าศาล พร้อมสั่งห้ามจดบันทึกในห้องพิจารณา ศูนย์ทนายความเพื่อสิทธิมนุษยชน รายงานว่าวันที่ 28 ต.ค. 2564 เวลา 13.00 น. “โอม” ชลสิทธิ์ (สงวนนามสกุล) อายุ 21 ปี ประกอบอาชีพรับจ้างกรีดยางพารา เดินทางไปที่ สภ.ขุนหาญ พร้อมครอบครัวและทนายความ ในนัดรับทราบข้อกล่าวหาคดีหมิ่นประมาทกษัตริย์ฯ ตามประมวลกฎหมายอาญา มาตรา 112 หลังจากโอมถูกสมาชิกอาสารักษาดินแดน ที่อาศัยอยู่ในหมู่บ้านเดียวกันไปแจ้งความร้องทุกข์กล่าวหาว่าแชร์ภาพวาดล้อเลียนสถาบันลงในสตอรี่เฟซบุ๊ก เมื่อวันที่ 19 ก.ย. 2564 ที่ผ่านมา อย่างไรก็ตาม หลังรับทราบข้อกล่าวหา โอมให้การปฏิเสธตลอดข้อกล่าวหา ก่อนที่พนักงานสอบสวน สภ.ขุนหาญ จะขออำนาจศาลจังหวัดกันทรลักษ์ฝากขัง โดยศาลอนุญาตให้ฝากขัง และให้ปล่อยตัวชั่วคราวโดยให้วางหลักทรัพย์เป็นเงินสด 2 แสนบาท ซึ่งได้ใช้เงินจากกองทุนดา ตอร์ปิโด วางเป็นหลักประกัน กำหนดนัดรายงานตัวที่ศาลในวันที่ 15 ธ.ค. 2564 อ่านข่าวนี้ฉบับเต็มได้ในเว็บไซต์ศูนย์ทนายความเพื่อสิทธิมนุษยชน อัยการเร่งฟ้องสั่งฟ้องทนายสิทธิฯ แรงงาน-ประชาชน รวม 2 คน ข้อหาพ.ร.ก.ฉุกเฉินฯ คดีคาร์ม็อบ #แม่สอดต้านเผด็จการ วันที่ 29 ต.ค. 2564 ที่ศาลจังหวัดแม่สอด พนักงานอัยการจังหวัดแม่สอดได้ยื่นฟ้อง จิรารัตน์ มูลศิริ อายุ 35 ปี ประกอบอาชีพเป็นทนายความที่ให้ความช่วยเหลือในเรื่องสิทธิของแรงงานข้ามชาติ และนายประวิทย์ อัศวสิริมั่นคง อายุ 70 ปี ประชาชนในอำเภอแม่สอดอีก 1 ราย ในข้อกล่าวหาฝ่าฝืน พ.ร.ก.ฉุกเฉินฯ, ฝ่าฝืนคำสั่งจังหวัดตาก เรื่องห้ามการชุมนุมหรือทำกิจกรรมที่เสี่ยงต่อการแพร่เชื้อ, ส่งเสียงอื้ออึงโดยไม่มีเหตุอันสมควร และกีดขวางทางสาธารณะ จากการเข้าร่วมกิจกรรมคาร์ม็อบ #แม่สอดต้านเผด็จการ ในอำเภอแม่สอด เมื่อวันที่ 1 สิงหาคม 2564 ด้านจำเลยทั้งสองยืนยันปฏิเสธข้อกล่าวหา ก่อนได้รับการปล่อยตัวโดยไม่ต้องวางหลักประกัน ก่อนหน้านี้ จิรารัตน์ได้เข้ารับทราบข้อกล่าวหา ตามหมายเรียก เมื่อวันที่ 28 ก.ย. 2564 ขณะประวิทย์ ได้ถูกเจ้าหน้าที่ตำรวจเรียกไปทำการสอบสวนในฐานะพยานจากกิจกรรมคาร์ม็อบ #แม่สอดต้านเผด็จการ เท่านั้น แต่ต่อมาเมื่อวันที่ 2 ต.ค. 2564 นายประวิทย์ได้ถูกเรียกไปแจ้งข้อกล่าวหาเช่นเดียวกับกรณีของจิรารัตน์ที่ถูกแจ้งข้อกล่าวหาไปก่อนหน้านี้ จากนั้นในวันที่ 25 ต.ค. 2564 ทางเจ้าหน้าที่ตำรวจสภ.แม่สอด ได้ทำการแจ้งข้อกล่าวหาเพิ่มเติมต่อผู้ต้องหาทั้ง 2 ราย โดยเป็นการแจ้งข้อหาเพิ่มเติมเพื่อบรรยายพฤติการณ์รายละเอียดกิจกรรมเพิ่มเติม ส่วนข้อกล่าวหายังคงเป็น 4 ข้อกล่าวหาที่ได้ถูกแจ้งไปแล้วตั้งแต่ก่อนหน้านี้ และในวันที่ 26 ต.ค. 2564 ตำรวจได้ทำการส่งตัวผู้ต้องหาและสำนวนคดีที่มีความเห็นควรสั่งฟ้องไปให้อัยการจังหวัดแม่สอดพิจารณาต่อไป ขณะที่อัยการได้นัดหมายให้ผู้ต้องหาเข้ารายงานตัวเพื่อฟังคำสั่งทางคดีในวันที่ 29 ต.ค. 2564 โดยทางผู้ต้องหายังได้ยื่นหนังสือร้องขอความเป็นธรรมต่ออัยการให้สั่งไม่ฟ้องคดีนี้เอาไว้ด้วย ล่าสุดวันนี้ เวลาประมาณ 10.00 น. หลังจิรารัตน์และประวิทย์เดินทางเข้ารายงานตัวที่สำนักงานอัยการจังหวัดแม่สอด เจ้าหน้าที่อัยการได้ระบุว่าจะส่งตัวทั้งสองคนฟ้องต่อศาลภายในวันนี้เลย แต่กำลังอยู่ในช่วงจัดทำคำฟ้องให้ผู้ต้องหาทั้งสองรออยู่ก่อน โดยหลังรอได้ระยะหนึ่ง ผู้ต้องหาทั้งสองจึงเดินทางกลับออกมาจากสำนักงานอัยการ และจะเข้าไปอีกครั้งในช่วงบ่าย เนื่องจากการรอโดยไม่มีกำหนดทำให้ทั้งสองต้องเสียเวลา ศาลจังหวัดแม่สอดได้มีคำสั่งอนุญาตให้ปล่อยตัวชั่วคราวจำเลยทั้งสองระหว่างการพิจารณาคดี โดยไม่ต้องวางหลักประกัน เพียงแต่ให้สาบานตัวว่าจะเดินทางมาตามนัดหมายของศาลทุกนัด โดยศาลได้กำหนดวันนัดพร้อมเพื่อสอบถามคำให้การจำเลยทั้งสองต่อไป ในวันที่ 20 ธ.ค. 2564 เวลา 9.00 น. อ่านข่าวนี้ฉบับเต็มได้ในเว็บไซต์ศูนย์ทนายความเพื่อสิทธิมนุษยชน ศาลนัดพิพากษาคดีละเมิดอำนาจศาล ‘เบนจา-ณัฐชนน’ 2 ธันวานี้ กรณีทวงสิทธิประกันตัวหน้าศาล พร้อมสั่งห้ามจดบันทึกในห้องพิจารณา 29 ต.ค. 2564 เวลา 09.30 น. ศาลมีนัดไต่สวนในคดีละเมิดอำนาจศาล ของเบนจา อะปัญ และณัฐชนน ไพโรจน์ นักกิจกรรมและนักศึกษามหาวิทยาลัยธรรมศาสตร์ จากการเรียกร้องสิทธิการประกันตัว หน้าศาลอาญา เมื่อวันที่ 30 เม.ย. 2564 ในระหว่างที่นางสุรียรัตน์ ชิวารักษ์ กำลังยื่นคำร้องขอปล่อยตัวชั่วคราว “เพนกวิน” พริษฐ์ ชิวารักษ์ ซึ่งกำลังถูกคุมขังระหว่างพิจารณาคดีมาตรา 112 และอดอาหารทวงคืนสิทธิประกันตัวมาเป็นเวลาเกือบ 3 เดือน ก่อนเริ่มการไต่สวน ศาลได้แถลงวางข้อกำหนด ไม่ให้คู่ความ ทนายความ ผู้เข้าร่วมฟังการพิจารณาทุกคน บันทึกภาพ เสียง ภาพและเสียง หรือถ่ายทอดภาพ เสียงหรือถ่ายทอดภาพและเสียง ไม่ว่าด้วยอุปกรณ์ หรือเครื่องมือใดๆ ในระหว่างการพิจารณา หรือเหตุการณ์ในห้องพิจารณา รวมไปถึงห้ามจดบันทึกหรือจดข้อความ คําแถลง หรือถ้อยคําของคู่ความ พยานและผู้เกี่ยวข้อง หรือบันทึกเหตุการณ์ในระหว่างพิจารณา เว้นแต่จะได้รับอนุญาตจากศาล ทั้งนี้ เป็นไปเพื่อให้การพิจารณาเป็นไปด้วยความเป็นระเบียบเรียบร้อย ศาลทำการไต่สวนผู้ถูกกล่าวหา 2 ปาก และผู้กล่าวหา 1 ปาก จากทั้งหมด 5 ปาก โดยทนายความผู้ถูกกล่าวหาแถลงยอมรับข้อเท็จจริงเกี่ยวกับพยานบุคคลและไม่ติดใจสืบพยาน จำนวน 4 ปาก ซึ่งเป็นเจ้าพนักงานตํารวจ สน.พหลโยธิน ผู้มีหน้าที่สืบสวนรวบรวมพยานหลักฐาน และพยานเอกสาร ซึ่งเป็นรายงานการกระทําการประพฤติตนไม่เรียบร้อยบริเวณศาล, รายงานการสืบสวนพฤติการณ์ของบุคคลหรือกลุ่มบุคคลที่อาจเข้าข่ายเป็นความผิดเรื่องละเมิดอํานาจศาล ของ สน.พหลโยธิน, สําเนาภาพถ่ายประกอบรายงานการสืบสวน และข้อกําหนดของศาลอาญาว่าด้วยการรักษาความสงบเรียบร้อยในบริเวณศาล พ.ศ. 2564 หลังทำการไต่สวนเสร็จสิ้น ศาลนัดฟังคำพิพากษาในวันที่ 2 ธ.ค. 2564 เวลา 09.00 น. อ่านข่าวนี้ฉบับเต็มได้ในเว็บไซต์ศูนย์ทนายความเพื่อสิทธิมนุษยชน ข่าวการเมืองสิทธิมนุษยชนกระบวนการยุติธรรมม.112ศรีสะเกษ#แม่สอดต้านเผด็จการจิรารัตน์ มูลศิริประวิทย์ อัศวสิริมั่นคงเบนจา อะปัญณัฐชนน ไพโรจน์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/0Fz7p2vJsLc/95704,2021_10_30
กรมจัดหางาน ปัดแจ้งจับแรงงานข้ามชาติที่มายื่นหนังสือที่กระทรวงแรงงาน,"Submitted on Sat, 2021-10-30 13:58ภาพปก : ตำรวจ สน.ดินแดง ตรวจบัตรคนงานข้ามชาติที่ใต้ถุนตึกกระทรวงแรงงาน เมื่อ 29 ต.ค. 64 อธิบดีกรมจัดหางาน ปัดแจ้งจับแรงงานข้ามชาติ 7 ที่มายื่นหนังสือที่กระทรวงแรงงาน อ้างเป็นการปฏิบัติของเจ้าหน้าที่ตำรวจโดยปกติเมื่อมีการชุมนุมของคนงานต่างชาติ ต้องตรวจเอกสาร แรงงานข้ามชาติขณะขึ้นพาหนะ ตร.ดินแดง ไปที่ สน. เมื่อวันที่ 29 ต.ค. 64 30 ต.ค. 64 ข่าวสดออนไลน์ รายงานเมื่อวันที่ 29 ต.ค.64 นายไพโรจน์ โชติกเสถียร อธิบดีกรมการจัดหางาน กระทรวงแรงงาน เปิดเผยว่า จากกรณีที่ น.ส.ธนพร วิจันทร์ แกนนำเครือข่ายแรงงานเพื่อสิทธิประชาชน ซึ่งได้นำแรงงานต่างด้าวจำนวนกว่า 30 คน มาร้องเรียนสภาพการทำงานต่อกระทรวงแรงงาน 7 ข้อ ซึ่งกระทรวงแรงงานได้ดำเนินการแล้วทั้งหมด นายไพโรจน์ กล่าวต่อว่า ส่วนการที่มีการดำเนินการจับกุมแรงงานต่างด้าวทั้ง 7 คนนั้นเนื่องด้วยเจ้าหน้าที่ตำรวจ สน.ดินแดง ได้มารักษาความปลอดภัยทุกครั้งที่มีการชุมนุมที่กระทรวงแรงงาน โดยเฉพาะอย่างยิ่งในครั้งนี้มีแรงงานต่างด้าวเข้ามาชุมนุมกว่า 30 คน เจ้าหน้าที่จึงจำเป็นต้องตรวจสอบเอกสารประจำตัวของแรงงานต่างด้าว ซึ่งจากการตรวจสอบของเจ้าหน้าที่ตำรวจ พบว่ามีแรงงานต่างด้าวจำนวน 7 คน ทั้งหมดเป็นสัญชาติกัมพูชา ไม่มีใบอนุญาตทำงาน และหนังสือเดินทาง จึงได้ดำเนินการจับกุม ส่วนที่เหลือมีใบอนุญาตทำงานและหนังสือเดินทางถูกต้องตามกฎหมาย ส่วนการอ้างมติคณะรัฐมนตรีเมื่อวันที่ 28 กันยายน 2564 นั้นไม่สามารถอ้างได้ เนื่องจากมติคณะรัฐมนตรี (ครม.) ดังกล่าว ยังไม่มีประกาศของกระทรวงมหาดไทยและกระทรวงแรงงานมารองรับ จึงยังไม่มีผลบังคับใช้ ""ขอเน้นย้ำว่า กรณีแรงงานต่างด้าวที่ทำงานในประเทศไทย กระทรวงแรงงานได้มีการผ่อนผันมาหลายครั้ง เพราะเข้าใจในสถานการณ์การแพร่ระบาดของโควิด-19 การที่แกนนำมายื่นข้อเรียกร้องดังกล่าวกระทรวงแรงงานได้ดำเนินการให้แล้ว การจับกุมแรงงานต่างด้าวในวันนี้ เป็นหน้าที่ของตำรวจที่มาดูแลรักษาความปลอดภัยเมื่อมีกลุ่มคนจำนวนมากมาชุมนุม ใช้เครื่องขยายเสียงในสถานที่ราชการ โดยเฉพาะอย่างยิ่งเมื่อผู้มาชุมนุมเป็นคนต่างด้าว จึงจำเป็นต้องตรวจสอบเอกสารประจำตัวตามกฎหมาย จะเห็นได้ว่าคนต่างด้าวที่ถูกจับดำเนินคดี ขณะนี้เจ้าหน้าที่ได้สอบปากคำแล้วไม่มีคุณสมบัติที่ได้รับการยกเว้นตามมติ ครม.อาทิ ไม่มีนายจ้าง ลักลอบเข้าเมือง ส่วนที่เหลือมีบัตรถูกต้องตามกฎหมายจึงไม่ถูกดำเนินคดี ทั้งนี้ กระทรวงแรงงานจะเร่งขยายผลขบวนการนำพาแรงงานต่างด้าวจากแรงงานต่างด้าวทั้ง 7 คนนี้ต่อไป"" นายไพโรจน์ ทิ้งท้าย ข่าวที่เกี่ยวข้อง คนงานข้ามชาติยื่นหนังสือที่กระทรวงแรงงาน กลับถูก ตร.จับ อ้างไม่มีเอกสาร นักสิทธิชี้เป็นการคุกคามแรงงาน ข่าวแรงงานสิทธิมนุษยชนกรมจัดหางานกระทรวงแรงงานแรงงานข้ามชาติสิทธิแรงงานสน.ดินแดงมติ ครม. 28 กันยาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/SmnyKdIDBXU/95705,2021_10_30
"COVID-19: 30 ต.ค. 64 ไทยติดเชื้อเพิ่ม 9,224 ราย เสียชีวิต 88 ราย","Submitted on Sat, 2021-10-30 16:22ศบค. รายงานสถานการณ์ COVID-19 ในไทย ผู้ป่วยใหม่ 9,224 ราย สะสม 1,903,165 ราย หายป่วย 8,305 ราย สะสม 1,783,875 ราย เสียชีวิต 88 ราย สะสม 19,158 ราย - ประกันสังคมแก้ประกาศให้ผู้ประกันตนไทย กลับมาได้รับสิทธิเยียวยาแพ้วัคซีนโควิดจาก สปสช.แล้ว - เรือนจำตรังตรวจเชิงรุก พบผู้ต้องขังติดเชื้อเพิ่มประมาณ 700 คน ผบ.เรือนจำฯ สั่งญาติห้ามเยี่ยม 30 ต.ค. 2564 ศบค. รายงานสถานการณ์ COVID-19 ในไทย ผู้ป่วยใหม่ 9,224 ราย สะสม 1,903,165 ราย หายป่วย 8,305 ราย สะสม 1,783,875 ราย เสียชีวิต 88 ราย สะสม 19,158 ราย ฉีดวัคซีนสะสม (ณ 29 ต.ค. 2564) รวม 74,694,431 โดส ประกันสังคมแก้ประกาศให้ผู้ประกันตนไทย กลับมาได้รับสิทธิเยียวยาแพ้วัคซีนโควิดจาก สปสช.แล้ว นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) กล่าวว่า ตามที่คณะกรรมการการแพทย์ตาม พ.ร.บ.ประกันสังคม ได้ออกประกาศเรื่องการปรับปรุงหลักเกณฑ์และอัตราการจ่ายเงินช่วยเหลือเบื้องต้นให้แก่ผู้ประกันตนที่ได้รับความเสียหายจากการรับวัคนป้องกันโรคติดเชื้อไวรัสโคโรนา 2019 เมื่อวันที่ 20 ต.ค.ที่ผ่านมา โดยให้ผู้ประกันตนสัญชาติไทยยื่นขอรับเงินช่วยเหลือเบื้องต้นตามประกาศ สปสช. เรื่อง หลักเกณฑ์วิธีการและเงื่อนไขการจ่ายเงินช่วยเหลือเบื้องต้น กรณีผู้รับบริการได้รับความเสียหายจากการรับวัคซีนป้องกันโรคติดเชื้อไวรัสโคโรนา 2019 หรือโรคโควิด 19 (Coronavirus Disease 2019 (COVID-19)) พ.ศ. 2564 โดยให้มีผลย้อนหลังตั้งแต่วันที่ 5 เม.ย. 64 นั้น ทั้งนี้จากประกาศดังกล่าวของสำนักงานประกันสังคม (สปส.) ส่งผลให้ผู้ประกันตนที่ฉีดวัคซีนโควิด-19 ตามนโยบายรัฐ และเกิดภาวะไม่พึงประสงค์ขึ้นสามารถยื่นเรื่องขอรับเงินช่วยเหลือเบื้องต้นจาก สปสช. ภายใต้ พ.ร.ก.กู้เงินฯ กรณีบริการโรคโควิด-19 ได้แล้ว ส่วนผู้ประกันตนที่ได้ยื่นเรื่องขอรับการช่วยเหลือไปยัง สปส. ก่อนหน้านี้นั้น ขณะนี้ทาง สปส.ได้เริ่มทยอยส่งเอกสารคำร้องของผู้ประกันตนมายัง สปสช. แล้วซึ่งมีประมาณกว่า 1,000 ราย เพื่อนำเข้าสู่กระบวนการพิจารณาของอนุกรรมการพิจารณาวินิจฉัยคำร้องขอรับเงินช่วยเหลือเบื้องต้น กรณีผู้รับบริการได้รับความเสียหายจากการรับวัคซีนป้องกันโรคติดเชื้อไวรัสโคโรนา 2019 ระดับเขตพื้นที่ต่อไป “ผู้ประกันตนที่ฉีดวัคซีนโควิด-19 แล้วเกิดความเสียหายขึ้น ซึ่งได้เคยยื่นเรื่องขอรับการช่วยเหลือเข้ามาก่อนหน้านี้ หลังจากที่ สปส. ออกประกาศฉบับนี้ที่เป็นการแก้ไขปัญหาอุปสรรคทางกฎหมาย ทาง สปสช. จะประสานกับอนุกรรมการพิจารณาวินิจฉัยคำร้องฯ ทั้ง 13 เขตทั่วประเทศ เพื่อเร่งพิจารณาช่วยเหลือผู้ประกันตนที่คงค้างและรอรับการช่วยเหลือความเสียหายจากการฉีดวัคซีนโควิด-19 โดยเร็วที่สุดเช่นเดียวกับคนไทยทุกคนที่ได้รับสิทธินี้อย่างเท่าเทียม และด้วยผู้ประกันตนที่รอรับการเยียวยานี้มีจำนวนมาก ในส่วน สปสช. ขณะนี้ได้มีการตั้งคณะอนุกรรมการ 12 ชุด ในการเร่งพิจารณาในเขตพื้นที่ กทม.แล้ว” เลขาธิการ สปสช. กล่าว ทั้งนี้ การจ่ายเงินช่วยเหลือเบื้องต้น กรณีผู้รับบริการได้รับความเสียหายจากการรับวัคซีนโควิด 19 หลักเกณฑ์การพิจารณาแบ่งเป็น 3 ระดับ คือ ระดับ 1 มีอาการป่วยต้องรักษาต่อเนื่อง จ่ายไม่เกิน 1 แสนบาท ระดับ 2 เกิดความเสียหายถึงขั้นสูญเสียอวัยวะหรือพิการจนมีผลต่อการดำรงชีวิต จ่ายไม่เกิน 2.4 แสนบาท และระดับ 3 กรณีเสียชีวิตหรือทุพพลภาพถาวร จ่ายไม่เกิน 4 แสนบาท ผู้ได้รับผลกระทบจากการฉีดวัคซีนโควิด-19 สามารถยื่นคำร้องขอรับเงินช่วยเหลือเบื้องต้นได้ใน 3 จุด คือ ที่หน่วยบริการที่ไปรับการฉีด ที่สำนักงานสาธารณสุขจังหวัด หรือที่ สปสช.เขตพื้นที่ ซึ่งหลังจากได้รับคำร้องแล้ว จะมีคณะอนุกรรมการในระดับเขตซึ่งประกอบด้วยแพทย์ผู้เชี่ยวชาญและตัวแทนภาคประชาชนเป็นผู้พิจารณาว่าจะจ่ายเงินเยียวยาหรือไม่และจ่ายเป็นจำนวนเท่าใด ตามหลักฐานทางการแพทย์และระดับความหนักเบาของอาการไม่พึงประสงค์ที่เกิดขึ้น เมื่อมีผู้มายื่นคำร้องแล้ว คณะอนุกรรมการฯ ระดับเขตพื้นที่จะเร่งพิจารณาให้แล้วเสร็จโดยเร็ว ซึ่งในกรณีที่ผู้ยื่นคำร้องไม่เห็นด้วยกับผลการวินิจฉัย ก็มีสิทธิยื่นอุทธรณ์ต่อเลขาธิการ สปสช. ได้ภายใน 30 วันนับแต่วันที่ทราบผลการวินิจฉัย เรือนจำตรังตรวจเชิงรุก พบผู้ต้องขังติดเชื้อเพิ่มประมาณ 700 คน ผบ.เรือนจำฯ สั่งญาติห้ามเยี่ยม Thai PBS รายงานว่าเมื่อวันที่ 29 ต.ค. 2564 ตามที่ก่อนหน้านี้พบผู้ต้องขังในเรือนจำจังหวัดตรัง ที่แดนแรกรับ จำนวน 163 คน ติดเชื้อโควิด-19 และล่าสุดทีมแพทย์ได้ลงพื้นที่ เพื่อตรวจเชิงรุกค้นหาผู้ติดเชื้อด้วยชุดตรวจ ATK ปรากฏว่า ผลเป็นบวกเพิ่มอีกประมาณ 700 คน นายณรงค์ หนูคง ผู้บัญชาการเรือนจำจังหวัดตรัง ได้ประกาศประชาสัมพันธ์ให้ญาติผู้ต้องขังทราบ ถึงแนวทางการปฏิบัติ และคลายความวิตกกังวล ห่วงใยต่อผู้ต้องขังที่อยู่ภายในเรือนจำ และเพื่อการป้องกันและควบคุมโรคให้จำกัดวงอยู่เฉพาะภายในเรือนจำ โดย 1.งดเยี่ยมผู้ต้องขัง ทุกช่องทาง 2.ผู้ติดเชื้อส่วนใหญ่เป็นผู้ป่วยสีเขียว ทางเรือนจำได้แยกกักและดำเนินการตามแนวทางของกระทรวงสาธารณสุข กรมราชทัณฑ์ และมาตรการของจังหวัดอย่างเคร่งครัด 3.มีเจ้าหน้าที่ราชทัณฑ์, พยาบาลจากโรงพยาบาลเครือข่าย และ อสรจ.ช่วยในการดูแลรักษาผู้ป่วยเป็นอย่างดี 4.มียาและเวชภัณฑ์เพียงพอในการรักษาผู้ป่วย และ 5.ยืนยันว่านับถึงวันนี้ ยังไม่มีผู้ต้องขังเสียชีวิตจากการติดเชื้อโควิดแต่อย่างใด ข่าวสังคมคุณภาพชีวิตCOVID-19สุขภาพติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/cf7NQAMLT9k/95706,2021_10_30
ภาคประชาชนจี้รัฐเอาผิดหน่วยงานรัฐ-จนท. ที่พัวพันขบวนการค้ามนุษย์ชายแดนไทย-พม่า,"Submitted on Sat, 2021-10-30 16:49'สมาคมสิทธิเสรีภาพของประชาชน' และ 'มูลนิธิเพื่อสิทธิมนุษยชนและการพัฒนา' ออกแถลงการณ์เรียกร้องรัฐบาลไทยยกระดับปฏิบัติการต่อขบวนการค้ามนุษย์ที่ชายแดนไทย-พม่า คาดโทษหน่วยงานรัฐและเจ้าหน้าที่รัฐที่พัวพันทุกคน การจับกุมชาวพม่า 189 คน กลางป่าที่ลอบข้ามชายแดนเข้าไทยที่ ต.ศรีมงคล อ.ไทรโยค จ.กาญจนบุรี | ที่มาภาพ: สำนักข่าวกรมประชาสัมพันธ์ 30 ต.ค. 2564 สมาคมสิทธิเสรีภาพของประชาชนและมูลนิธิเพื่อสิทธิมนุษยชนและการพัฒนา ออกแถลงการณ์ 'เรียกร้องรัฐบาลไทยยกระดับปฏิบัติการต่อขบวนการค้ามนุษย์ที่ชายแดนไทย-พม่า คาดโทษหน่วยงานรัฐและเจ้าหน้าที่รัฐที่พัวพันทุกคน' โดยระบุว่าประเทศไทยยังแก้ปัญหาการค้ามนุษย์ตลอดแนวชายแดนไทย-พม่า ที่นำแรงงานพม่า และชาวโรฮิงญา เข้ามาฝั่งไทยอย่างผิดกฎหมายไม่ได้เสียที ทั้งที่รู้ว่ามีขบวนการ 3 ประสานร่วมมือกันกระทำผิด เป็นนายหน้าค้ามนุษย์ที่อยู่ฝั่งพม่าและ ฝั่งไทย ประสานความร่วมมือกับเจ้าหน้าที่รัฐไทยที่หากินอยู่กับการค้าขายมนุษย์บนผลประโยชน์ร่วมกันมาเป็นเวลานาน ข่าวและภาพการรวบหนุ่มสาวชาวพม่า 189 คน กลางป่าที่ลอบข้ามชายแดนเข้าไทยที่ ต.ศรีมงคล อ.ไทรโยค จ.กาญจนบุรี เพื่อจะลอบเข้ามาทำงานในพื้นที่ชั้นใน เป็นสถานการณ์น่าสลดใจ และสัญญาณที่น่ากังวลใจอย่างยิ่ง เพราะคนวัยแรงงานดังกล่าวกำลังประสบชะตากรรมที่บ้านตนเอง ทั้งภัยการเมือง เศรษฐกิจ โรคระบาด จนต้องมาจบลงที่การสูญเสียเงินจ่ายค่าหัวให้นายหน้าไป 17,000 – 20,000 บาท โดยไม่ทราบว่าคนเหล่านั้นมีผู้ต้องการลี้ภัยการเมืองรวมอยู่ด้วยหรือไม่ ภาพและเหตุการณ์ครั้งนี้สะท้อนให้เห็นการทะลักเข้ามาของคนพม่าได้เกิดขึ้นจริงตามที่คาดการณ์ไว้แล้วและอาจจะดำเนินการลักลอบกันต่อไปอย่างไม่ขาดสายตามแนวเส้นทางธรรมชาติ หากการแก้ปัญหายังไม่เป็นไปอย่างบูรณาการ ไม่มีการตั้งรับที่ดี ประเทศไทยคงจะหลีกเลี่ยงการถูกตั้งคำถามต่อภาพพจน์ที่ปล่อยให้มีการค้ามนุษย์และการคอรัปชั่นจากอาเซียนและจากนานาชาติไปไม่ได้ จึงมีข้อเสนอเร่งด่วนดังต่อไปนี้ 1. นอกจากจะมุ่งเน้นการดำเนินคดีคนเมียนมาในความผิดฐานลักลอบเข้ามาในราชอาณาจักรไทยโดยไม่ได้รับอนุญาต (พ.ร.บ.คนเข้าเมือง พ.ศ.2522) และฝ่าฝืนคำสั่งคณะกรรมการโรคติดต่อจังหวัดกาญจนบุรีแล้ว ขอให้ดำเนินความผิดอาญาที่ถือว่าเป็นอาชญากรรมร้ายแรง และผิดวินัยร้ายแรงกับผู้ที่เกี่ยวข้องซึ่งเป็นเจ้าหน้าที่ของรัฐไทยอย่างจริงจังเสียที เพื่อยุติวงจรการค้ามนุษย์ที่มีเจ้าหน้าที่รัฐอิงแอบรับผลประโยชน์ คอยเปิดทางให้นายหน้าหรือคนกลางลักลอบนำคนเข้ามา ให้มีการตรวจสอบทรัพย์สินและเส้นทางการเงินกับเจ้าหน้าที่ทุกคน และให้ไล่ออกเพื่อไม่ให้เป็นแบบอย่างอีกต่อไป 2. ให้ความช่วยเหลือเฉพาะหน้าด้านมนุษยธรรมสำหรับผู้ที่ตกเป็นเหยื่อของการค้ามนุษย์ล่าสุดทั้งหมด ทั้งด้านอาหาร และยา รวมทั้งกำหนดให้มีการตรวจเชื้อโควิดด้วยการวัดอุณหภูมิ และได้รับการตรวจด้วยชุด ATK ทุกคน 3. ก่อนการผลักดันให้ผู้ลักลอบเข้าเมืองผิดกฎหมายกลับสู่ประเทศพม่า ควรมีการสัมภาษณ์คัดกรองเพื่อแยกผู้ที่แสวงหาที่พักพิง (Asylum Seekers) หรือผู้ลี้ภัยการเมือง ออกจากกลุ่มเพื่อให้มั่นใจว่าคนเหล่านี้จะไม่กลับไปเผชิญอันตรายในประเทศต้นสังกัด (non-refoulement) 4. ขอให้ประเทศไทยเคารพอนุสัญญาอาเซียนว่าด้วยการต่อต้านการค้ามนุษย์ที่ประเทศสมาชิกได้ให้การรับรองเมื่อปี พ.ศ. 2547 และขอให้ผู้แทนสำนักงานข้าหลวงใหญ่สิทธิมนุษยชน (OHCHR) รวมทั้งคณะกรรมการสิทธิมนุษยชนแห่งชาติ (กสม.) ได้ลงไปตรวจสอบความเป็นอยู่ของผู้ถูกจับกุม ห้องกักขังทุกแห่ง สอบถามปัญหา หารือกับรัฐบาล หน่วยงานของรัฐที่เกี่ยวข้องเพื่อร่วมกันหาทางออกอย่างเป็นรูปธรรม 5. ขอให้นายกรัฐมนตรีของไทยหยิบยกประเด็นการค้ามนุษย์ระหว่างไทย-พม่า เป็นวาระสำคัญในการกดดันให้ผู้นำทหารนำโดยพลเอกมินอ่องหล่าย คืนอำนาจแก่ประชาชนโดยเร็ว เพื่อแก้ปัญหาการเมืองและเศรษฐกิจภายใน และประเทศไทยควรนำประเด็นดังกล่าวขึ้นสู่การพิจารณาของอาเซียน เพื่อขอความร่วมมืออย่างจริงจังรวมถึงการแก้ปัญหาการค้าเด็ก สตรี และชาวโรฮิงญาด้วยโดยเร็ว สมาคมสิทธิเสรีภาพของประชาชน และมูลนิธิเพื่อสิทธิมนุษยชนและการพัฒนา หวังเป็นอย่างยิ่งว่าการแก้ปัญหาของทุกหน่วยงานจะเป็นไปอย่างบูรณาการ ไม่ประวิงเวลา ปล่อยคนผิดลอยนวล และเป็นปฏิบัติการบนพื้นฐานของมนุษยธรรม ที่เคารพสิทธิมนุษยชนอย่างแท้จริง ข่าวสังคมแรงงานสิทธิมนุษยชนคุณภาพชีวิตสมาคมสิทธิเสรีภาพของประชาชนมูลนิธิเพื่อสิทธิมนุษยชนและการพัฒนาแรงงานข้ามชาติพม่าขบวนการค้ามนุษย์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/qkEFlP3sXvA/95707,2021_10_30
เผยอุตสาหกรรมพลังงานทางเลือก สร้างงานถึง 12 ล้านตำแหน่งทั่วโลกเมื่อปี 2563,"Submitted on Sat, 2021-10-30 17:04องค์การแรงงานระหว่างประเทศ (ILO) และทบวงการพลังงานหมุนเวียนระหว่างประเทศ (IRENA) เผยข้อมูลอุตสาหกรรมพลังงานทางเลือก สร้างงานถึง 12 ล้านตำแหน่งทั่วโลก เมื่อปี 2563 อุตสาหกรรมพลังงานทางเลือกได้สร้างงานถึง 12 ล้านตำแหน่งทั่วโลก เมื่อปี 2563 | ที่มาภาพประกอบ: Scottish Government (อ้างใน ILO) 30 ต.ค. 2564 ก่อนการประชุมสุดยอดด้านสภาพภูมิอากาศ (COP26) ที่จะเริ่มต้นขึ้นปลายเดือน ต.ค. 2564 นี้ องค์การแรงงานระหว่างประเทศ (ILO) และทบวงการพลังงานหมุนเวียนระหว่างประเทศ (IRENA) ได้เน้นย้ำถึงศักยภาพของอุตสาหกรรมพลังงานทางเลือกในการสร้างตำแหน่งงานใหม่ ๆ และเรียกร้องให้รัฐบาลต่าง ๆ มีนโยบายสนับสนุนการเปลี่ยนผ่านที่เป็นธรรมสู่อนาคตที่เป็นมิตรกับสิ่งแวดล้อม ข้อมูลจากรายงาน Renewable Energy and Jobs: Annual Review 2021 ของ ILO และ IRENA ระบุอุตสาหกรรมพลังงานทางเลือกและห่วงโซ่อุปทานทั้งหมดได้สร้างงานถึง 12 ล้านตำแหน่งทั่วโลก เมื่อปี 2563 เพิ่มขึ้นจากปี 2562 ที่มี 11.5 ล้านตำแหน่ง แม้วิกฤตการระบาดของ COVID-19 ได้ส่งผลกระทบให้อุตสาหกรรมพลังงานทางเลือกชะลอตัวไปในปี 2563 โดยเฉพาะภาคพลังงานเชื้อเพลิงชีวภาพเหลวที่มีการจ้างงานลดลงเนื่องจากความต้องการเชื้อเพลิงสำหรับการขนส่งลดลง โดยมีการจ้างงาน 2.411 ล้านตำแหน่ง ส่วนภาคพลังงานแสงอาทิตย์ (Solar PV) ยังคงเป็นผู้นำในการจ้างงานของอุตสาหกรรมพลังงานทางเลือก มีการจ้างงานถึง 3.975 ล้านตำแหน่ง, ภาคพลังงานจากน้ำ 2.182 ล้านตำแหน่ง ภาคพลังงานลม 1.254 ล้านตำแหน่ง, พลังงานความร้อนแสงอาทิตย์ (Solar heating/cooling) 8.19 แสนตำแหน่ง, ภาคเชื้อเพลิงชีวมวลแข็ง 7.65 แสนตำแหน่ง, ไบโอก๊าซ 3.39 แสนตำแหน่ง, ความร้อนใต้พิภพ 9.6 หมื่นตำแหน่ง, พลังงานขยะ 3.9 หมื่นตำแหน่ง, พลังงานแสงอาทิตย์แบบเข้มข้น (CSP) 3.2 หมื่นตำแหน่ง และอื่น ๆ อีก 1.05 แสนตำแหน่ง การจ้างงานในอุตสาหกรรมพลังงานทางเลือกส่วนใหญ่อยู่ในจีน ถึงร้อยละ 39 ของการจ้างงานทั้งหมดทั่วโลก ตามมาด้วยบราซิล อินเดีย สหรัฐอเมริกา และสหภาพยุโรป และอีกหลายประเทศก็กำลังสร้างงานในอุตสาหกรรมนี้ เช่น เวียดนามและมาเลเซีย ผู้ส่งออกเซลล์แสงอาทิตย์รายใหญ่, อินโดนีเซียและโคลอมเบีย ที่มีห่วงโซ่อุปทานทางการเกษตรขนาดใหญ่สำหรับเชื้อเพลิงชีวภาพ, เม็กซิโกและรัสเซียที่พลังงานลมในประเทศกำลังเติบโต และแอฟริกาที่พลังงานแสงอาทิตย์กำลังขยายตัวในหลายประเทศ เช่น ไนจีเรีย โตโก และแอฟริกาใต้ ทั้งนี้ IRENA และ ILO ประเมินว่าการเปลี่ยนผ่านด้านพลังงาน จะได้สร้างตำแหน่งงานใหม่ ๆ ทดแทนการสูญเสียงานแบบเก่า โดยในปี 2573 คนำทงานในภาคพลังงานดั้งเดิมจะตกงานประมาณ 6-7 ล้านตำแหน่ง แต่อุตสาหกรรมพลังงานทางเลือกจะสร้างงานใหม่ ๆ มารองรับถึง 24-25 ล้านตำแหน่ง และเมื่อถึงปี 2593 อุตสาหกรรมพลังงานทางเลือกจะสร้างงานทั่วโลกถึง 43 ล้านตำแหน่งเลยทีเดียว ที่มาเรียบเรียงจากRenewable energy jobs have reached 12 million globally (ILO, 21 October 2021)Renewable Energy and Jobs: Annual Review 2021 (ILO, 21 October 2021) ข่าวแรงงานต่างประเทศสิ่งแวดล้อมILOIRENAงานสีเขียวgreen jobsการเปลี่ยนผ่านที่เป็นธรรมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/oaXV6fxUV1c/95708,2021_10_30
ศาลแพ่งมีคำสั่งยกคำร้องคุ้มครองชั่วคราว #ม็อบ31ตุลา,"Submitted on Sat, 2021-10-30 18:09ภาคีนักกฎหมายสิทธิมนุษยชนเผยศาลแพ่ง รัชดาฯ มีคำสั่งยกคำร้องคุ้มครองชั่วคราว #ม็อบ31ตุลา ระบุยังมีการแพร่ระบาดของ COVID-19 การชุมนุมมีความสุ่มเสี่ยงที่อาจจะมีการแพร่ระบาดของโรคซึ่งเป็นภัยต่อความปลอดภัยสาธารณะ 30 ต.ค. 2564 ภาคีนักกฎหมายสิทธิมนุษยชน รายงานว่าศาลแพ่ง รัชดาภิเษก ปนัสยา สิทธิจิรวัฒนกุล, เบนจา อะปัญ, กุลจิรา ทองคง และ เสกสิทธิ์ แย้มสงวนศักดิ์ ได้ยื่นฟ้องพลเอกประยุทธ์ จันทร์โอชา และพลเอกเฉลิมพล ศรีสวัสดิ์ ขอให้ศาลเพิกถอนหรือสั่งให้พลเอกประยุทธ์และพลเอกเฉลิมพลเพิกถอนข้อกำหนดออกตามพระราชกำหนดบริหารราชการในสถานการณ์ฉุกเฉินฯ ฉบับที่ 15 ข้อ 3 และประกาศหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับความมั่นคง ฉบับที่ 12, และขอให้ศาลสั่งให้พลเอกประยุทธ์และพลเอกเฉลิมพลมีคำสั่งห้ามเจ้าพนักงานใต้บังคับบัญชาปฏิบัติการกีดขวางการชุมนุม และให้เจ้าพนักงานปฏิบัติหน้าที่โดยคำนึงถึงความปลอดภัยและเสรีภาพของประชาชน ทั้งนี้ โจทก์ได้ยื่นคำร้องไต่สวนฉุกเฉินและคำร้องขอคุ้มครองชั่วคราวระงับการบังคับใช้ข้อกำหนดออกตามพระราชกำหนดบริหารราชการในสถานการณ์ฉุกเฉินฯ ฉบับที่ 15 ข้อ 3 และประกาศหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับความมั่นคง ฉบับที่ 12 และห้ามนำมาตรการหรือคำสั่งตามข้อกำหนดและประกาศสองฉบับมาใช้กับโจทก์และประชาชน เพื่อคุ้มครองสิทธิเสรีภาพของประชาชนในการชุมนุม รวมถึงในการชุมนุมในวันที่ 31 ตุลาคม 2564 ที่บริเวณสี่แยกราชประสงค์ด้วย ศาลได้มีคำสั่งให้ไต่สวนฉุกเฉินคำร้องขอคุ้มครองชั่วคราวดังกล่าว โดยในการไต่สวนฉุกเฉิน ปนัสยา สิทธิจิรวัฒนกุล, เสกสิทธิ์ แย้มสงวนศักดิ์ ในฐานะโจทก์ และ อ. ดร. พัชร์ นิยมศิลป์ ในฐานะพยานผู้เชี่ยวชาญ ได้ขึ้นเบิกความต่อศาล ต่อมา ศาลได้มีคำสั่งยกคำร้องขอคุ้มครองชั่วคราว โดยระบุว่า แม้บุคคลจะมีเสรีภาพในการชุมนุมโดยสงบและปราศจากอาวุธ และมีเสรีภาพในการแสดงความคิดเห็น แต่เสรีภาพดังกล่าวสามารถถูกจำกัดได้ตามข้อยกเว้น คือ จำกัดสิทธิโดยอาศัยอำนาจตามกฎหมายที่ตราขึ้นเฉพาะเพื่อรักษาความมั่นคงของรัฐ เพื่อคุ้มครองสิทธิหรือเสรีภาพของบุคคลอื่น เพื่อรักษาความสงบเรียบร้อยหรือศีลธรรมอันดีของประชาชน หรือเพื่อป้องกันสุขภาพของประชาชน ตามมาตรา 34 และ 44 แห่งรัฐธรรมนูญ ดังนั้น แม้ข้อกำหนดออกตามพระราชกำหนดบริหารราชการในสถานการณ์ฉุกเฉินฯ ฉบับที่ 15 ข้อ 3 และประกาศหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับความมั่นคง ฉบับที่ 12 จะกระทบต่อสิทธิเสรีภาพในการแสดงความเห็นหรือชุมนุม แต่เนื่องจากในปัจจุบัน ยังมีการแพร่ระบาดของโรคโควิด-19 ประกอบกับกิจกรรมในวันที่ 31 ตุลาคม 2564 ที่จะมีประชาชนมาร่วมกิจกรรมไม่น้อยกว่า 10,000 คน มีความสุ่มเสี่ยงที่จะมีการแพร่ระบาดของโควิด-19 อันเป็นภัยต่อความปลอดภัยสาธารณะ จึงยังจำเป็นต้องบังคับใช้ข้อกำหนดออกตามพระราชกำหนดบริหารราชการในสถานการณ์ฉุกเฉินฯ ฉบับที่ 15 ข้อ 3 และประกาศหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับความมั่นคง ฉบับที่ 12 ศาลได้ระบุเพิ่มเติมว่า หากสถานการณ์การแพร่ระบาดของโรคโควิด-19 เปลี่ยนแปลงและทำให้ความปลอดภัยสาธารณะดีขึ้น ก็อาจจะไม่จำเป็นต้องบังคับใช้ข้อกำหนดออกตามพระราชกำหนดบริหารราชการในสถานการณ์ฉุกเฉินฯ ฉบับที่ 15 ข้อ 3 และประกาศหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับความมั่นคง ฉบับที่ 12 อีก ทั้งนี้ ภาคีนักกฎหมายสิทธิมนุษยชนได้ตั้งข้อสังเกตถึงการมีคำสั่งไม่คุ้มครองชั่วคราวของศาลว่า แม้โจทก์จะเบิกความต่อศาล โดยชี้ให้เห็นข้อเท็จจริงว่ารัฐบาลได้ประกาศเปิดประเทศในวันที่ 1 พฤศจิกายน 2564 ทำให้ไม่มีเหตุจำเป็นที่จะต้องห้ามการชุมนุมอีกต่อไปแล้วก็ตาม ศาลก็ยังคงมีคำสั่งยกคำร้องขอคุ้มครองชั่วคราว อีกทั้ง ศาลยังอ้างถึงชื่อแคมเปญการเข้าชื่อของผู้มีสิทธิเลือกตั้งไม่น้อยกว่า 10,000 รายชื่อเพื่อยกเลิกประมวลกฎหมายมาตรา 112 ซึ่งเป็นกิจกรรมในการชุมนุมวันที่ 31 ตุลาคม 2564 มาเป็นหนึ่งในสาเหตุของคำสั่งยกคำร้อง โดยระบุว่ากิจกรรมในวันดังกล่าวจะมีผู้เข้าร่วมไม่น้อยกว่า 10,000 คน อันทำให้มีความสุ่มเสี่ยงที่จะมีการแพร่ระบาดของโควิด-19 อันเป็นภัยสาธารณะอีกด้วย การที่ศาลมีคำสั่งเช่นว่านี้ ย่อมเป็นการย้ำให้เห็นถึงเจตนาที่แท้จริงในการออกข้อกำหนดและประกาศดังกล่าว ว่ามีวัตถุประสงค์ที่ต้องการจะจำกัดเสรีภาพในการชุมนุมโดยสงบและปราศจากอาวุธของประชาชนมากกว่าการควบคุมการแพร่ระบาดของโรคโควิด-19 อ่านสรุปคำฟ้อง: https://www.facebook.com/HRLawyersAlliance/photos/a.106537421452516/249401667166090/ ข่าวการเมืองสิทธิมนุษยชนภาคีนักกฎหมายสิทธิมนุษยชน#ม็อบ31ตุลาศาลแพ่งการชุมนุมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/RQIxHAv7w8o/95709,2021_10_30
'เสรีรวมไทย' จัดประชุมใหญ่ 'เสรีพิศุทธ์' ยังนั่งหัวหน้า ย้ำไม่ไปรวมพรรคอื่น,"Submitted on Sat, 2021-10-30 18:37'พรรคเสรีรวมไทย' จัดประชุมใหญ่สามัญประจำปี 2564 'เสรีพิศุทธิ์' ยังนั่งหัวหน้าพรรค ยันไม่มีวาะเปลี่ยนตัว กก.บห. ไม่ไปรวมกับพรรคอื่น 30 ต.ค. 2564 Voice online รายงานว่าการประชุมใหญ่สามัญประจำปี 2564 ของพรรคเสรีรวมไทย ได้มีการตั้งคณะกรรมการบริหารพรรคชุดเดิม โดยมี พล.ต.อ.เสรีพิศุทธ์ เตมียเวส หัวหน้าพรรค , เรวัต วิศรุตเวช , วิรัตน์ วรศสิริน รองหัวหน้าพรรค และยังเพิ่ม นายประสงค์ บูรณ์พงศ์, นายนิมิต จันทน์วิมล, ธนภร โสมทองแดง, พล.ต.ท.วิศณุ ม่วงแพรสี รวมถึงนภาพร เพ็ชร์จินดา ที่เคยดำรงตำแหน่งรองเลขาธิการพรรค เป็นรองหัวหน้าพรรคแทน ขณะที่เกศศิริ เรืองกาญจนเศรษฐ์ ดำรงตำแหน่งโฆษกพรรค และวัชรา ณ วังขนาย ยังคงเป็น เลขาธิการพรรคเช่นเดิม หนึ่งในไฮไลท์สำคัญคือการเปิดตัวว่าที่ผู้สมัครสมาชิก ส.ส. กทม. ในนามพรรคเสรีรวมไทย โดยผู้สมัครที่น่าจับตาในครั้งนี้คือ 'โจโจ้ ไมอ๊อคชิ' อดีตดารานักแสดงชื่อดัง ที่จะลงสมัคร ส.ส.กทม. เขต 14 บึงกุ่ม โจโจ้ เปิดใจบอกว่าช่วง 2 ปีที่ผ่านมามีโอกาสทำฟาร์มแกะ และการเกษตรในพื้นที่ชายเมืองกรุงเทพฯ ได้เห็นความเดือดร้อนของชาวบ้านในพื้นที่ที่เป็นชาวไร่ชาวสวน ที่มีประสิทธิภาพการทำงานสูง แต่รายได้น้อย ทำให้รู้สึกสงสาร ประกอบนายปริเยศ อังกูรกิตติ รองโฆษกพรรคได้ชักชวนให้มาร่วมทำงานการเมือง เห็นด้วยกับนโยบายพรรคและเชื่อมั่นในตัวของพลตำรวจเอกเสรีพิศุทธ์ เตมียเวส หัวหน้าพรรค โจโจ้กล่าวเพิมเติมว่าหมัดเด็ดที่จะใช้ในการหาเสียงครั้งนี้คือนโยบายที่ช่วยเหลือเกษตรกรที่สามารถจับต้องได้ สิ่งสำคัญคือต้องส่งเสริมอาชีพให้กับคนในพื้นที่ หลังจากนี้จะลงพื้นที่สำรวจความเดือดร้อนของประชาชนให้มากขึ้น สำหรับ โจโจ้ ไมอ๊อคชิ เป็นอดีตดารานักแสดงชื่อดัง ที่เคยฝากผลงานในวงการบันเทิงมากมาย ปัจจุบันผันตัวมาเป็นเกษตรกร ทำฟาร์มแกะ ปลูกพืชผักสวนครัว พล.ต.อ.เสรีพิศุทธ์ กล่าวถึงการประชุมใหญ่สามัญประจำปีของพรรคที่จัดขึ้นในวันนี้ว่าแม้จะมีสถานการณ์โควิด-19 แต่ก็สามารถจัดที่ กทม.ได้ ไม่จำเป็นต้องไปจัดการประชุมต่างจังหวัด โดยวันนี้จะมีการเปิดตัวผู้สมัคร ส.ส.ในกรุงเทพมหานคร 26 คน พร้อมยืนยันว่าการประชุมวันนี้ไม่ได้มีวาระเปลี่ยนแปลงคณะกรรมการบริหารพรรคและตนยังเป็นหัวหน้าพรรคเหมือนเดิม ส่วน ส.ส.ในจังหวัดอื่นขอดูสถานการณ์ของพรรคพลังประชารัฐก่อน ว่าจะมีความแตกแยกกันแค่ไหน สำหรับความขัดแย้งในพรรคพลังประชารัฐนั้น พล.ต.อ.เสรีพิศุทธ์ มองว่ายังไม่จบเพราะหากเป็นตนก็คงไม่ยอมหากโดนปลด และมองว่า พล.อ.ประยุทธ์ จันทร์โอชา นายกรัฐมนตรี ขาดความเป็นผู้นำ ภายในพรรคก็ไม่สามารถสร้างความรัก ความสามัคคีกันได้ ส่วนกรณีพรรคเพื่อไทยเปิดตัว แพทองธาร ชินวัตร เป็นประธานคณะที่ปรึกษาด้านการมีส่วนร่วมและนวัตกรรมพรรคเพื่อไทย พล.ต.อ.เสรีพิศุทธ์ มองว่าเป็นเรื่องที่ดี บ้านเมืองต้องมีการเปลี่ยนแปลง ซึ่งพรรคเพื่อไทยก็มีเซอร์ไพรส์มาตลอด พรรคเสรีรวมไทยก็ยังคิดไม่ถึงว่าพรรคเพื่อไทยจะเปลี่ยนแปลงแบบนี้ พร้อมมองว่าการเปลี่ยนแปลงครั้งนี้คงเป็นการชิงคะแนนจากคนรุ่นใหม่กับพรรคก้าวไกล แต่เนื่องจากพรรคเสรีรวมไทยยังมี ส.ส.น้อยจึงยังไม่สามารถเปลี่ยนไปทำแบบเดียวกันได้ แต่ก็มีการปูทางไว้แล้ว ส่วนตนก็จะทำหน้าที่หัวหน้าพรรคอย่างเต็มที่ พร้อมเปรียบเทียบการทำงานของคนรุ่นเก่ากับคนรุ่นใหม่ว่าแม้แตกต่างกันเรื่องอายุแต่คนรุ่นเก่าก็มีประสบการณ์มากกว่า ส่วนประเด็นที่ถูกมองว่า แพทองธารยังอายุน้อยและไม่มีประสบการณ์ทางการเมือง พล.ต.อ.เสรีพิศุทธ์ ระบุว่าเป็นเรื่องของพรรคเพื่อไทย นอกจากนี้ พล.ต.อ.เสรีพิศุทธ์ ยังยืนยันว่าจะไม่รวมพรรคกับพรรคอื่น แม้อาจเสียเปรียบหากใช้กติกาการเลือกตั้งแบบใหม่ โดยระบุว่าการเลือกตั้งปัจจุบันมีการโกงกันเยอะและประชาชนทั่วไปก็รู้จักตนในนามพรรคเสรีรวมไทยแล้ว ดังนั้นไม่ว่าจะใช้การเลือกตั้งแบบใช้บัตรใบเดียวหรือสองใบเขื่อว่าพรรคเสรีรวมไทยจะไม่เสียเปรียบ ส่วนกรณี ศรัณย์วุฒิ ศรัณย์เกตุ อดีต ส.ส.พรรคเพื่อไทย สนใจมาร่วมพรรคเสรีรวมไทยนั้น พล.ต.อ.เสรีพิศุทธ์ เปิดเผยว่ามีการติดต่อมาแล้วแต่ ศรัณย์วุฒิ ขอเวลาตัดสินใจในช่วงต้นเดือน พ.ย. 2564 ข่าวการเมืองพรรคเสรีรวมไทยเสรีพิศุทธ์ เตมียเวสติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/q3bCI1N5koU/95710,2021_10_30
ผลตัดสินเหมืองทองอัครา ไม่ว่าทางใดประเทศก็เสียหาย | จิราพร สินธุไพร [คลิป],"Submitted on Sat, 2021-10-30 21:42 จิราพร สินธุไพร ส.ส.ร้อยเอ็ด และกรรมการบริหารพรรคเพื่อไทย ชวนประชาชนจับตาคำพิพากษาคดีเหมืองทองอัครา ชี้หากแพ้คดีอาจต้องจ่ายค่าเสียหายเป็นเงินสดที่มาจากภาษีประชาชน พร้อมชวนประชาชนลงชื่อคัดค้าน 'ประยุทธ์' ยกสมบัติชาติใช้หนี้ความผิดพลาดของตนเอง ผ่าน Google Document และ LINE ""ไม่ว่าทางใดทางหนึ่ง ประเทศไทยก็เสียหาย ถ้าเป็นเงินก็คือคาดว่าจะต้องเป็นเงินภาษีประชาชนที่ต้องนำไปใช้จ่ายเรื่องนี้ เพราะว่าที่ผ่านมาแม้กระทั่งค่าทนายเอง ประมาณ 7 ร้อยล้านบาท พล.อ.ประยุทธ์ จันทร์โอชา ก็ยังใช้เงินภาษีแผ่นดินไปต่อสู้ ทั้งๆ ที่เคยบอกว่าจะรับผิดชอบเอง"" ข่าวการเมืองสิ่งแวดล้อมมัลติมีเดียจิราพร สินธุไพรเพื่อไทยเหมืองทองอัคราเหมืองทองอนุญาโตตุลาการระหว่างประเทศติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/EzfT8QhQ5-E/95711,2021_10_30
ผู้ถูกจับกุมม็อบ29ตุลา หน้า สน.ดินแดง เผย ถูกทำร้าย-บุหรี่จี้ สอบนาน 9 ชม.,"Submitted on Sat, 2021-10-30 22:39ภาพปก: ผู้ถูกจับกุมม็อบ29ตุลา เผยบาดแผลที่ต่างๆ บนร่างกาย ผู้ถูกจับกุมหน้า สน.ดินแดง ระหว่างทำกิจกรรมจุดเทียนไว้อาลัย ‘วาฤทธิ์ สมน้อย’ ม็อบ29ตุลา เล่าเหตุการณ์ถูกตำรวจซ้อม พูดข่มขู่ และใช้บุหรี่จี้ เค้นข้อมูลนานเกือบ 9 ชม. สืบเนื่องจากเมื่อวันที่ 29 ต.ค. 64 ประชาชนทำกิจกรรมจุดเทียน และนำดอกไม้มาวางหน้า สน.ดินแดง เพื่อไว้อาลัยให้ วาฤทธิ์ สมน้อย ผู้ชุมนุมเยาวชนอายุ 15 ปี ผู้ถูกกระสุนจริงยิงเข้าที่ท้ายทอยหน้า สน.ดินแดง เมื่อวันที่ 16 ส.ค. 64 จนต้องเข้ารักษาตัวที่โรงพยาบาลราชวิถีนานกว่า 2 เดือน และเสียชีวิตเมื่อวันที่ 28 ต.ค.ที่ผ่านมา ตั้งแต่เวลา 16.00-18.00 น. การทำกิจกรรมดำเนินไปตามปกติ แต่เหตุการณ์ตึงเครียดขึ้น หลังจากประชาชนบางส่วนนำน้ำแดงไปราดที่ศาลพระภูมิ สน.ดินแดง มีการนำรองเท้ามาวางบนหลังคา พ่นสเปรย์ที่ฐาน และมีการจุดไฟใส่กระดาษและวางในศาลพระภูมิ จนเจ้าหน้าที่นอกเครื่องแบบต้องใช้เครื่องดับเพลิงดับไฟ หลังจากนั้นไม่ถึง 5 นาที ตำรวจจึงเริ่มปฏิบัติการจับผู้มาร่วมกิจกรรมเมื่อเวลา 18.00 น. โดยผู้สื่อข่าวได้รับรายงานว่า มีชายคนหนึ่งถูกตำรวจจับกุม และพาตัวเข้าไปใน สน.ดินแดง ก่อนที่ภายหลังทราบชื่อว่า ‘ลีฟ’ อายุ 18 ปี ซึ่งเคยถูกจับกุมดำเนินคดี ม. 112 จากการพ่นสีสเปรย์เป็นข้อความว่า “ควรปฏิรูปสถาบันกษัตริย์” ที่แยกดินแดง เมื่อ 30 ต.ค. 64 ภาพเมื่อเวลา 18.00 น. ขณะที่ 'ลีฟ' ชายอายุ 18 ปี ถูกพาตัวเข้าไปใน สน.ดินแดง (ภาพแคปจากคลิปวิดีโอของ Chana La) ข่าวที่เกี่ยวข้อง ปชช. ร่วมไว้อาลัย 'วาฤทธิ์' เยาวชนที่เสียชีวิต ถูกยิงหน้า สน.ดินแดง-ตร.จับผู้ร่วมกิจกรรม หลังจากลีฟถูกจับกุม ข่าวคราวของเขาก็เงียบหายไป จนกระทั่งเมื่อเวลาประมาณ 14.00 น. กลุ่มเฟซบุ๊กสาธารณะ “ตี้ วรรณลี - Tee Wanwalee” โพสต์ข้อความ พร้อมภาพว่า ลีฟหนึ่งในผู้ถูกจับกุมหน้า สน.ดินแดง เมื่อ 29 ต.ค. 64 ได้รับการปล่อยตัวจากศาลแขวงพระนครเหนือ แต่ว่าช่วงระหว่างที่ลีฟอยู่ใน สน.ดินแดง เขาถูกตำรวจใน สน. ซ้อม ทำร้ายร่างกาย และเอาบุหรี่จี้ตามตัว จนได้รับบาดเจ็บทั่วร่างกาย มีอาการไอ และอ้วกเป็นเลือดปนออกมา ซึ่งเห็นเป็นคราบสีแดงที่เสื้อ 30 ต.ค. 64 เพื่อสอบถามรายละเอียดเพิ่มเติม เมื่อเวลา 19.00 น. ผู้สื่อข่าวสัมภาษณ์ ลีฟ ผู้ถูกจับกุม ถึงเหตุการณ์เมื่อคืนวันที่ 29 ต.ค. โดยลีฟเล่าเหตุการณ์ช่วงระหว่างตำรวจจับกุมว่า หลังจากที่ประชาชนนำกระดาษที่จุดไฟเผาศาลพระภูมิ สน.ดินแดง ได้มีตำรวจควบคุมฝูงชนทั้งกองร้อยเข้ามาล้อมจับตัว พร้อมกับถีบ และเตะ ก่อนพาตัวเขาเข้าไปใน สน.ดินแดง หลังจากพาเข้าไปใน สน.ดินแดง ยังไม่ทันเข้าห้องสืบสวน ตำรวจมีการต่อยเข้าไปที่ใบหน้า และใส่กุญแจมือ ก่อนที่จะพาขึ้นไปบนชั้น 2 ของ สน.ดินแดง ซึ่งเป็นห้องมืดที่ไม่มีกล้องวงจรปิด และเริ่มซ้อมตั้งแต่เวลาประมาณ 18.00 น. ของวันที่ 29 ต.ค. จนถึงเกือบ 3.00 น. ของวันนี้ (30 ต.ค.) รวมระยะเวลาประมาณเกือบ 9 ชม. ตอนที่พาถูกพาตัวเข้าห้องมืดไปแล้ว ทางตำรวจไม่ได้ปิดตา ทำให้ลีฟพอจำเหตุการณ์ที่เกิดขึ้นกับเขาได้ ซึ่งเขาโดนทำร้ายโดยใช้ “ทั้งตีน ทั้งกระบองสารพัด” ลีฟระบุถึงวิธีที่ตำรวจซ้อมต่อว่า ตอนที่ถูกพาตัวเข้าห้องมืด ตำรวจให้นั่งเก้าอี้พิงหลัง และมีการถอดกางเกงออกหมดเลยทั้งบ็อกเซอร์ ทั้งกางเกงยีนส์ เปลือยท่อนล่าง และใช้บุหรี่จี้เหนืออวัยวะเพศขึ้นมานิดหนึ่ง จากนั้นมีการกระทืบที่อวัยวะเพศ พร้อมพูดจาคุกคามว่า “ไม่ต้องมีลูกมีหลายซะไอ้สัตว์” และ “มึงทำศาล (ศาลพระภูมิ สน.ดินแดง) ขนาดนี้ เขาไม่เอาปืนยิงมึงก็ดีเท่าไรแล้ว” นอกจากนี้ ตำรวจพยายามสอบสวนข้อมูลจากลีฟว่า ใครคือคนที่ยิง คฝ. จนบาดเจ็บสาหัสในคืนวันที่ 6 ต.ค. 2564 เมื่อตอบว่า “ผมไม่รู้จริงๆ ผมไม่เคยเข้าร่วมม็อบทะลุแก๊ซเลย เขา (ตำรวจ) ตอบว่าเขาไม่เชื่อหรอก จากนั้น ก็กระทืบต่อ และถามซ้ำๆ” ลีฟ กล่าวเพิ่มว่า ตำรวจจะผลัดกันเข้ามาซ้อม และถามคำถามซ้ำๆ เดิมๆ อยู่ตลอดเวลา ถ้าตอบว่าไม่ทราบ ก็จะถูกซ้อม และทำร้ายร่างกาย จนกระบวนการนี้หยุดในเวลาเกือบตีสาม “มันแย่ๆ มากๆ เลย คือผมต้องเกร็งตัวตลอดเวลา เพราะไม่รู้ว่านั่งๆ อยู่จะโดนตอนไหนอีก” ผู้ถูกจับกุมอายุ 18 ปี กล่าว ตำรวจพาตัวลีฟลงมาจากชั้น 2 และทำบันทึกการจับกุมและทำการสอบสวนตามกระบวนการปกติ โดยตำรวจตั้งข้อหาว่า ร่วมกันจัดกิจกรรมรวมกลุ่มที่มีผู้เข้าร่วมตั้งแต่ 25 คนขึ้นไป ในเขตพื้นที่ควบคุมสูงสุด และเข้มงวด, มั่วสุดตั้งแต่ 10 คนขึ้นไป, ใช้กำลังและขู่เข็ญว่าจะประทุษร้าย ก่อความวุ่นวายในบ้านเมือง โดยลีฟให้การปฏิเสธตลอดข้อกล่าวหา สุดท้าย ตำรวจ สน.ดินแดงพาตัวลีฟไปที่ศาลแขวงพระนครเหนือ เวลา 10.00 น. ก่อนที่จะได้รับการปล่อยตัวที่ศาล และลีฟไปตรวจร่างกายที่โรงพยาบาลศิริราช สำหรับอาการบาดเจ็บนั้น ลีฟระบุว่า ตอนแรกเวลาคายน้ำลายจะมีลิ่มเลือดปนออกมา แต่ตอนนี้อาการตรงส่วนนี้ไม่มีแล้ว ชายอายุ 18 ปี เล่าต่อว่า มีอาการเจ็บที่บริเวณด้านในหน้าอกเวลาหายใจเข้า-ออก อาการปวดทั่วร่างกายที่โดนทำร้าย และอาการเจ็บเหนืออวัยวะเพศที่ถูกบุหรี่จี้ นอกจากนี้ ผลจากการถูกตำรวจซ้อม และเตะเข้าไปที่ขาของลีฟข้างที่เคยหักจนต้องใส่เหล็ก ส่งผลให้น็อตที่ยึดกระดูกเคลื่อนเล็กน้อย แต่ยังไม่มีอะไรน่ากังวล อย่างไรก็ตาม ลีฟยังคงต้องไปพบแพทย์อย่างต่อเนื่องเพื่อตรวจเช็กอาการต่อไป ลีฟชี้ให้เห็นบาดแผลที่ต่างๆ ตามร่างกาย สำหรับผู้ถูกจับกุมเมื่อวันที่ 29 ต.ค. 64 นอกจากลีฟแล้ว ศูนย์ทนายความเพื่อสิทธิมนุษยชน รายงานผ่านทวิตเตอร์ว่า มีผู้ถูกจับกุมอีก 5 คนด้วยกัน หนึ่งในนั้นคือ แซม ซาแมท ผู้ต้องหาทางการเมือง เวลา 10.28 น. ผู้ถูกจับกุม #ม็อบ29ตุลา64 ตำรวจปล่อยเยาวชน 2 ราย เนื่องจากไม่เกี่ยวข้อง และปรับ 1 รายฐานก่อความรำคาญ ส่วนแซม ซาแมท ถูกแจ้งข้อหาวางเพลิง, ทำให้เสียทรัพย์ ฝากขังศาลอาญาเช้านี้ อีก 4 รายถูกตั้งข้อหา #พรกฉุกเฉิน #มั่วสุม ฝากขังศาลแขวงพระนครเหนือ โดย 3 ใน 5 รายถูกทำร้ายระหว่างถูกควบคุมตัว เวลา 16.29 น. ศูนย์ทนายความเพื่อสิทธิมนุษยชน รายงานผ่านทวิตเตอร์ด้วยว่า ด่วน!16.00น.พลีส เทอดไทย ผู้พิพากษาหัวหน้าแผนกคดียาเสพติด ศาลอาญา มีคำสั่งไม่ให้ประกันแซม สาเมท คดี #ม็อบ29ตุลา64 หน้า สน.ดินแดง ระบุผู้ต้องหาเคยได้รับการปล่อยชั่วคราวในความผิดลักษณะเดียวกับคดีนี้ แต่กลับมาร่วมกับพวกก่อเหตุคดีนี้ซ้ำอีก หากปล่อยชั่วคราว ผู้ต้องหาจะกลับไปก่อเหตุอันตรายประการอื่น อัพเดตผู้ถูกจับกุม #ม็อบ29ตุลา64 ตร.ปล่อยเยาวชน2ราย เนื่องจากไม่เกี่ยวข้อง และปรับ1รายฐานก่อความรำคาญ ส่วนแซม ซาแมท ถูกแจ้งข้อหาวางเพลิง,ทำให้เสียทรัพย์ ฝากขังศาลอาญาเช้านี้ อีก4รายถูกตั้งข้อหา #พรกฉุกเฉิน #มั่วสุม ฝากขังศาลแขวงพระนครเหนือ โดย3ใน5รายถูกทำร้ายระหว่างถูกควบคุมตัว pic.twitter.com/aJw2HnLH1X — TLHR / ศูนย์ทนายความเพื่อสิทธิมนุษยชน (@TLHR2014) October 30, 2021 ข่าวการเมืองสิทธิมนุษยชนลีฟ วงษ์สมานสน.ดินแดงม็อบ29ตุลาวาฤทธิ์ สมน้อยทำร้ายร่างกายผู้ต้องหาตำรวจติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/z1QZEHSBJTw/95712,2021_10_30
