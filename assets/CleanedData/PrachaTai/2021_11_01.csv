title,summary,link,published
ศาลนัดฟังคำสั่งฟ้อง เลขาฯ มูลนิธิชีววิถี หรือไม่ 15 ธ.ค.นี้ คดีหมิ่นประมาท จากการรณรงค์แบน 3 สารพิษ,"Submitted on Mon, 2021-11-01 23:25 ลุ้นศาลอาญาจะสั่งรับฟ้องหรือไม่ 15 ธ.ค.นี้ คดี “วิฑูรย์” นักปกป้องสิทธิด้านสิ่งแวดล้อมและเลขาธิการมูลนิธิไบไอไทย ถูกฟ้องคดีหมิ่นประมาท ควบ พ.ร.บ.คอมพิวเตอร์ ปิดปากกรณีเคลื่อนไหวแบน 3 สารพิษอันตราย เจ้าตัวไม่หวั่นเหตุพูดความจริงที่เป็นประโยชน์ต่อสาธารณะ เชื่อสังคมและสื่อมวลชนช่วยส่งเสียงให้คนที่พูดความจริง ทนายความระบุ ไม่ควรจะต้องมีใครถูกฟ้องคดีเพื่อยับยั้งการพูดเพื่อประโยชน์สาธารณะโดยที่มีข้อมูลทางวิชาการรองรับ ชี้เข้าข้อยกเว้นตามมาตรา 329 ป.อาญาใช้สิทธิโดยสุจริตเพื่อประโยชน์สาธารณะ ผู้จัดการ Enlaw ระบุกระบวนการยุติธรรมไทยถึงเวลาแล้วที่จะต้องมีการกลั่นกรองการฟ้องปิดปาก และมีบทลงโทษสำหรับผู้ที่ใช้กระบวนการกฎหมายที่แกล้งฟ้องเพื่อปิดปากนักปกป้องสิทธิฯ 1 พ.ย.2564 มูลนิธินิติธรรมสิ่งแวดล้อม รายงานว่า ที่ห้องพิจารณา 913 ศาลอาญารัชดาวันนี้ (1 พ.ย.64) วิฑูรย์ เลี่ยนจำรูญ นักปกป้องสิทธิมนุษยชนด้านสิ่งแวดล้อมและเลขาธิการมูลนิธิไบโอไทยพร้อมทีมทนายความสิทธิมนุษยชน ตัวแทนจากมูลนิธินิติธรรมสิ่งแวดล้อมและภาคีเครือข่ายเดินทางเข้ารับฟังการไต่สวนมูลฟ้องในกรณีที่สมาคมแห่งหนึ่งฟ้องคดีหมิ่นประมาท และฟ้องความผิดตามพระราชบัญญัติว่าด้วยการกระทำความผิดเกี่ยวกับคอมพิวเตอร์ในกรณีที่วิฑูรย์ออกมาเคลื่อนไหวแบน 3 สารเคมีอันตรายในประเทศไทยโดยวันนี้ศาลได้มีการไต่สวนมูลฟ้องแล้วเสร็จเมื่อเวลาประมาณ 17.00 น.โดยได้ทำการสืบพยานโจทก์ 2 คน และนัดฟังคำสั่งว่าจะรับฟ้องหรือไม่ในวันที่ 15 ธันวาคม 2564 เวลา 09.00 น.ที่ศาลอาญารัชดา ไม่หวั่นเหตุพูดความจริงที่เป็นประโยชน์ต่อสาธารณะ เชื่อสังคมและสื่อมวลชนช่วยส่งเสียงให้คนที่พูดความจริง วิฑูรย์กล่าวว่า วันนี้ตนไม่ได้เตรียมตัวอะไรมาก สิ่งที่ตนทำคือการพูดความจริง และตลอดระยะเวลาการทำงานมา 40 ปี ถือว่าเป็นครั้งแรกในชีวิตที่ถูกฟ้องร้องดำเนินคดี และไม่มีเพียงเฉพาะตนเท่านั้นที่ถูกข่มขู่คุกคามทั่วโลกก็มีกรณีแบบนี้ โดยในหลายประเทศนักเคลื่อนไหวที่พยายามจะให้มีการแบนสารเคมี ก็ถูกข่มขู่คุกคาม ทำลายความน่าเชื่อถือ มีการฟ้องหมิ่นประมาท บางกรณีถึงกับข่มขู่ที่จะทำร้ายร่างกายด้วย สำหรับประเทศไทยเองนอกจากตนแล้วก็ยังมีศาสตราจารย์ในประเทศไทยสามท่าน ที่ถูกข่มขู่ คุกคาม และมีสองท่านถูกข่มขู่ที่จะทำร่ายร่างกายด้วย ตนคิดว่าต้องเจอเรื่องนี้อยู่แล้ว และอยากให้เห็นภาพว่าสารเคมีที่เราเสนอให้ยกเลิกเช่น สารพาราควอตเองใน 60 ประเทศได้แบนไปแล้ว ส่วนสารคลอร์ไพริฟอส ที่เราเรียกร้องให้มีการแบนเมื่อ 3-4 ปีที่ผ่านมาและเพิ่งสำเร็จเมื่อปีที่แล้ว ปัจจุบันทั้งจีนและ EU และสหรัฐอเมริการก็ประกาศแบนแล้วเช่นกัน สวนสารไกรโฟเสตก็เป็นคดีที่ขึ้นศาลอยู่ในสหรัฐอเมริกาโดยผู้เสียหายฟ้องบริษัทและบริษัทประกาศว่าจะต้องไกล่เกลี่ยคดีใช้เงินประมาณสามแสนกว่าล้านบาท ซึ่งเพิ่งเป็นข่าวเมื่อปีที่แล้ว ถ้าเราต้องการอาหารที่ปลอดภัยและสิ่งแวดล้อมที่ดี สารพิษเหล่านี้มันต้องถูกกำจัดออกไปจากประเทศ ดังนั้นการที่ผู้ฟ้องคดีฟ้องว่าเราเอาข้อความเป็นเท็จเข้าสู่ระบบคอมพิวเตอร์และฟ้องหมิ่นประมาททั้งๆที่เราพูดความจริงที่เกี่ยวข้องกับสารเคมีเหล่านี้ ตนเชื่อว่าถ้าสังคมและสื่อมวลชนช่วยส่งเสียงให้คนที่พูดความจริง คนที่พูดเพื่อประโยชน์สาธารณะ ไม่ใช่กรณีนี้เพียงอย่างเดียว แต่ในประเทศไทยยังเจอหนักกว่านี้มาก บางคนอาจจะสูญเสียชีวิต อาจจะต้องปกป้องคนเหล่านี้ระบบกระบวนการยุติธรรมทั้งหลายจะต้องเรียนรู้เรื่องเหล่านี้เพื่อที่จะก้าวไปสู่โลกที่พัฒนาอย่างยั่งยืน ถ้าเราดูกระบวนการนโยบายสาธารณะที่มาปกป้องสุขภาพ ของมนุษย์ของสิ่งแวดล้อมของคนเล็กคนน้อย ส่วนใหญ่เกิดจากการต่อสู้จากประชาชน จากสื่อมวลชนจากสาธารณะเป็นหลัก มีน้อยมากที่สถาบันหลักจะปฏิรูปตนเอง “วิธีการหนึ่งที่สำคัญถ้าขบวนการประชาขนเข้มแข็งและสามารถพูดความจริงได้ มันจะเอื้อให้คนในระบบมีความกล้าหาญและลุกขึ้นมาทำในแบบเดียวกัน นอกจากนี้ยังมีตัวอย่างในประเทศสหรัฐอเมริกาและประเทศฟิลิปปินส์ที่ได้มีการออกกฎหมาย Anti-SLAPP ออกมาเพื่อช่วยปกป้องนักปกป้องสิทธิมนุษยชนไม่ให้โดนฟ้องคดีปิดปากเป็นเรื่องที่กระบวนการยุติธรรมและสังคมไทยควรที่จะได้เรียนรู้”นักปกป้องสิทธิมนุษยชนกล่าว ทนายความระบุ ไม่ควรจะต้องมีใครถูกฟ้องคดีเพื่อยับยั้งการพูดเพื่อประโยชน์สาธารณะโดยที่มีข้อมูลทางวิชาการรองรับ ชี้เข้าข้อยกเว้นตามมาตรา 329 ป.อาญาใช้สิทธิโดยสุจริตเพื่อประโยชน์สาธารณะ จันทร์จิรา จันทร์แผ้ว ทนายความกล่าวว่า วิฑูรย์ถูกฟ้องสองคดีคือหมิ่นประมาทด้วยการโฆษณาและความผิดตามพ.ร.บ.คอมพิวเตอร์ โดยในส่วนของ พ.ร.บ.คอมพิวเตอร์โจทย์ฟ้องมาถึง 2 มาตรา คือ มาตรา 14 และ มาตรา 16 เรามองว่าในทางกฎหมายถ้าฟ้องคดีหมิ่นประมาทแล้ว พ.ร.บ.คอมพิวเตอร์มาตรา 14 (1) จะยกเว้นไม่ให้ใช้ในคดีหมิ่นประมาท ดังนั้นก็ไม่ควรฟ้องตามมาตรา14 (1) ตามพ.ร.บ.คอมพิวเตอร์อีก นอกจากนี้ในมาตรา 16 ของ พ.ร.บ.คอมพิวเตอร์เป็นความผิดที่จะใช้กับภาพ การตัดต่อภาพบุคคลเหมือนนำภาพดาราตัดต่อให้ความเสียหายกับดาราคนนั้นคือวัตถุประสงค์ของมาตรา 16 แต่กลับมาฟ้องในคดีนี้ด้วย แต่กรณีนี้เป็นภาพข้อความที่กากบาทเอาไว้เท่านั้นเอง ส่วนตัวมองว่า สุดท้ายแล้ว ศาลจะรับฟ้องก็รับฟ้องได้ตามมาตรา 326 และ 328 ประมวลกฎหมายอาญา แต่ก็เข้าข้อยกเว้นตามมาตรา 329 ประมวลกฎหมายอาญาคือ ใช้สิทธิโดยสุจริตเพื่อประโยชน์สาธารณะ เพราะข้อความที่พูดว่า สารเคมีเป็นสารก่อมะเร็งนั้นมีอยู่ในรายงานของคณะกรรมาธิการวิสามัญพิจารณาศึกษาแนวทางการควบคุมการใช้สารเคมีในภาคเกษตรกรรม ของสภาผู้แทนราษฎร ซึ่งคุณวิฑูรย์เองเป็นหนึ่งในคณะกรรมมาธิการนั้นด้วย และการเอาข้อมูลในที่ประชุมมาพูดในทางสาธารณะก็ได้รับความคุ้มครองตามกฎหมาย เรามองว่าการพูดทางสาธารณะที่มีข้อมูลทางวิชาการรองรับคุณควรจะได้รับความคุ้มครอง ไม่ควรจะต้องมีใครถูกฟ้องคดีเพื่อยับยั้งการพูดเพื่อประโยชน์สาธารณะโดยที่มีข้อมูลทางวิชาการรองรับ อย่างไรก็ตามตอนนี้กฎหมายป้องกันการฟ้องคดีปิดปากได้ถูกแก้ไขบางส่วนแล้วในประมวลกฎหมายวิธีพิจารณาความอาญาในมาตรา 161/1 แต่ภาคประชาชนเสนอไปว่าควรจะใช้บังคับกับคดีที่รัฐฟ้องประชาชนด้วย ปรากฏว่าในกฎหมายใช้บังคับแค่เอกชนฟ้องร้องเอกชน หมายความว่ากรณีคดีนี้ เราก็ยื่นตามมาตรา 161/1 ว่าเป็นการแกล้งฟ้องโดยไม่สุจริต เพื่อมีผลเป็นการยับยั้งการใช้สิทธิในการแสดงความคิดเห็น แต่ในกรณีที่ประชาชนเป็นคู่ขัดแย้งกับรัฐบาลไม่มีกฎหมายนี้รับรอง เพราะฉะนั้นจะไม่สามารถยื่นคำร้องตามมาตรานี้ได้ มองว่าในอนาคตจะมีความคืบหน้า เพราะตอนนี้เรายื่นไป “ตอนนี้เรายื่นคำร้องตามมาตรา 161/1ภายใต้ข้อจำกัดว่าเอกชนฟ้องร้องเอกชน ก็ยังมีแนวคำสั่งศาลที่ยังไม่ชัดเจน และยังไม่มีมาตรฐานที่สอดคล้องกันว่าศาลจะพิจารณาคำร้องนี้อย่างไร ถ้ามีข้อเท็จจริงปรากฏชัดศาลสามารถพิจารณาได้เลย โดยที่ไม่ต้องไต่สวนมูลฟ้องแต่บางกรณีอย่างเช่นกรณีอาจจะมีเอกสารพยานหลักฐานในคดีเยอะ ศาลอาจจะอยากดูพยานหลักฐานในคดีก่อน ยังไม่สั่งรับฟ้อง ปัจจุบันเราเลยมองว่ากฎหมายนี้ก็พัฒนาขึ้นมาลำดับหนึ่งแต่ยังดีขึ้นได้กว่านี้อีก” ทนายความกล่าว ผู้จัดการ Enlaw กระบวนการยุติธรรมไทย ถึงเวลาแล้วที่จะมีกระบวนการในการกลั่นกรองประเด็นพวกนี้ และมีบทลงโทษสำหรับผู้ที่ใช้กระบวนการกฎหมายที่แกล้งฟ้องเพื่อปิดปาก สุภาภรณ์ มาลัยลอย ผู้หญิงนักปกป้องสิทธิมนุษยชนและนักกิจกรรมด้านสิ่งแวดล้อมที่เป็นธรรมมูลนิติธรรมสิ่งแวดล้อมกล่าวถึงการพิจารณาคดีในวันนี้ว่า ทางมูลนิธินิติธรรมสิ่งแวดล้อมเห็นว่า การทำงานของคุณวิฑูรย์ และมูลนิธิชีววิถีเป็นการทำงานเพื่อประโยชน์สาธารณะอย่างชัดเจน และมีเจตจำนงในการทำงานมาอย่างยาวนาน ทั้งให้การศึกษากับทางสังคมและตรวจสอบรัฐบริษัทกลุ่มธุรกิจที่เกี่ยวข้องกับสารพิษสารเคมีที่เป็นอันตรายต่อสุขภาพและสิ่งแวดล้อม ความมุ่งหมายของคุณวิฑูรย์และไบโอไทย คือการปกป้องกลุ่มเกษตรกร กลุ่มผู้ที่ใช้สารเคมี และกลุ่มผู้บริโภคที่อาจจะมีความเสี่ยง ที่จะได้รับอาหารที่ไม่ปลอดภัยจากสารเคมีตกค้าง ดังนั้นการที่คุณวิฑูรย์และมูลนิธิไบโอไทยออกมาส่งเสียง และออกมาแสดงความคิดเห็นในมิติเรื่องนี้ เป็นประเด็นประโยชน์สาธารณะ ซึ่งควรจะเป็นสิ่งที่พูดได้ แสดงความคิดเห็นได้ต่อสังคม ตนคิดว่าการที่คุณวิฑูรย์ถูกฟ้อง มันเป็นการคุกคาม คนที่ลุกขึ้นมาพูดเพื่อคุ้มครองผู้บริโภค คุ้มครองเกษตรกร ให้ข้อมูลกับสังคมเพื่อประชาชนรู้ความจริงเพื่อให้เขาได้มีทางเลือกในการใช้ชีวิตที่ปลอดภัย ซึ่งเจตจำนงในการฟ้อง มันน่าจะเป็นประเด็นการฟ้องเพื่อที่จะให้คุณวิฑูรย์และมูลนิธิไบโอไทยหยุดพูดในเรื่องนี้ มากกว่าที่จะเป็นการฟ้องคดีหมิ่นประมาท ในการที่เขาจะเกิดความเสียหาย ตามเหตุของคดีหมิ่นประมาททั่วไป ดังนั้นเราควรที่จะออกมาสนับสนุน คนที่ส่งเสียงและพูดเพื่อประโยชน์สาธารณะ และจะสู้คดีให้ถึงที่สุดและพิสูจน์ในเรื่องนี้ และตนคิดว่ากระบวนการยุติธรรมไทย ถึงเวลาแล้วที่จะมีกระบวนการในการกลั่นกรองการฟ้องประเด็นพวกนี้ และมีบทลงโทษสำหรับผู้ที่ใช้กระบวนการกฎหมายที่แกล้งฟ้องเพื่อปิดปากซึ่งไม่ใช่แค่คุณวิฑูรย์กรณีเดียว “แต่เราคิดถึงชาวบ้านคนอื่นๆที่ออกมาแสดงความคิดเห็นเพื่อปกป้องตัวเอง ทั้งในเรื่องความปลอดภัยจากมลพิษ จากอุตสาหกรรม หรือการตรวจสอบรัฐและบริษัทเอกชนต่างๆ รวมทั้งเอาความจริงที่เกี่ยวข้องกับกระบวนการการต่อต้านการแบนสารเคมีทั่วโลกของไทยด้วยมาอธิบาย ยังไงก็ต้องพูดเพื่อประชาชนจะได้รับทราบข้อมูลอย่างรอบด้าน ตนคิดว่าสังคมควรที่จะได้เรียนรู้ รวมทั้งระบบยุติธรรมในประเทศนี้ด้วย ใครก็ตามที่พูดความจริง ใครก็ตามที่ปกป้องผลประโยชน์สาธารณะ ควรที่จะมีโอกาสได้พูดในเรื่องพวกนี้อย่างเต็มที่ไม่ควรเป็นความผิดใดๆเลย และสังคมควรที่จะส่งเสริม ให้เขาได้ทำหน้าที่อย่างเต็มที่” ผู้หญิงนักปกป้องสิทธิมนุษยชนกล่าว ปรานม สมวงศ์ องค์กร Protection International กล่าวว่าความพยายามทั่วโลกล่าสุดในการแบนสารเคมีพิษร้ายแรงอย่างพาราควอต ในการเกษตรเชิงอุตสาหกรรมที่ใช้สารเคมีกำจัดศัตรูพืชในปริมาณมหาศาล เป็นปรากฏการณ์ที่ต่อเนื่องมาของนักอนุรักษ์ที่ส่งเสียงเตือนมา 50-60 ปีแล้ว แล้วก็เกี่ยวข้องโดยตรงกับการที่คุณประยุทธ์ไปร่วมเวทีการประชุมสุดยอดของรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ สมัยที่ 26 (COP26)ในขณะนี้ ประสิทธิภาพของสารกำจัดศัตรูพืชมีความสัมพันธ์อย่างมากกับสภาพแวดล้อมและการเปลี่ยนแปลงของสภาพอากาศ การแสดงความจริงใจของรัฐบาลในการทำงานด้านการเปลี่ยนแปลงสภาพภูมิอากาศให้เป็นธรรม มิใช่การไปประชุมแต่คือต้องทำให้แน่ใจว่าไม่มีนักปกป้องสิทธิมนุษยชนคนไหนต้องเผชิญกับการข่มขู่และใช้กระบวนการยุติธรรมมาคุกคามเมื่อพูดประเด็นที่เป็นประโยชน์ต่อสาธารณะเรื่องสารกำจัดศัตรูพืชและสุขภาพความปลอดภัยของประชาชนที่เชื่อมโยงกับรื้อการแก้ปัญหาแบบจอมปลอมเรื่องสิ่งแวดล้อม สภาพภูมิอากาศของรัฐและทุน สำหรับ วิฑูรย์ เลี่ยนจำรูญ เป็นนักปกป้องสิทธิมนุษยชนด้านสิ่งแวดล้อมและเลขาธิการมูลนิธิชีววิถี (BioThai) ที่ออกมาขับเคลื่อนประเด็นเกษตรกรรมยั่งยืนมาเป็นเวลากว่า 40 ปี ซึ่งก่อนที่จะถูกฟ้องในคดีหมิ่นประมาท และ พ.ร.บ.คอมพิวเตอร์ฯ วิฑูรย์ได้ออกมาให้ข้อมูลในการเคลื่อนไหวแบน 3 สารเคมีอันตรายคือสาร พาราควอต สารคลอร์ไพริฟอส ไกลโฟเซต ซึ่งพาราควอตเป็นสารพิษที่ 60 ประเทศยกเลิกการใช้แล้ว สารคลอร์ไพริฟอสซึ่งเป็นสารกำจัดแมลงที่ส่งผลกระทบต่อสมองของเด็กและทารกอย่างถาวรซึ่งสหรัฐและยุโรปประกาศแบนเมื่อเร็วๆนี้ และจำกัดการใช้ไกลโฟเซตสารเคมีกำจัดวัชพืชที่ผู้ผลิตและจำหน่ายต้องใช้เงินกว่าสามแสนล้านบาทเพื่อไกล่เกลี่ยคดีที่มีผู้ฟ้องศาลในสหรัฐว่าเป็นสารก่อมะเร็ง โดยข้อหาที่นายวิฑูรย์ถูกฟ้องร้องนั้น เป็นข้อหาหมิ่นประมาท และ พ.ร.บ.ว่าด้วยการกระทำความผิดเกี่ยวกับคอมพิวเตอร์ จากการโพสต์เนื้อหาในเพจ BIOTHAI เกี่ยวกับข้อเท็จจริงในการแบนสารพิษและจากการได้รับเชิญให้ไปออกรายการในสถานีโทรทัศน์ที่พูดถึงรายละเอียดและข้อเท็จจริงในการแบนสารพิษอันตรายในประเทศไทย ข่าวสิทธิมนุษยชนคุณภาพชีวิตสิ่งแวดล้อมวิฑูรย์ เลี่ยนจำรูญSLAPPนิธินิติธรรมสิ่งแวดล้อมสารเคมีBioThaiหมิ่นประมาทพ.ร.บ.คอมพิวเตอร์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/3FIPudQ7O8I/95744,2021_11_01
กมธ.กฎหมาย ยันให้ความเป็นธรรมทุกฝ่าย หลัง 'วีโว่' ร้อง จนท.ซ้อมผู้ถูกจับกุม29ตุลา,"Submitted on Mon, 2021-11-01 20:59กลุ่มวีโว่ พาผู้เสียหายถูก ตร.ซ้อมหลังถูกจับกุมจากม็อบ29ตุลา ยื่นหนังสือร้อง กมธ.กฎหมาย ทวงความเป็นธรรม ด้าน ‘ส.ส.โรม’ ยันให้ความเป็นธรรมทุกฝ่าย พร้อมใช้อำนาจตามกฎหมาย เรียกสอบข้อเท็จจริงรวมเป็นรายงาน หวังเป็นประโยชน์แก่ผู้เสียหายเอาผิด จนท.ทั้งทางวินัยและอาญา ภาพบรรยากาศการยื่นหนังสือโดย วีโว และอรรถสิทธิ์ เวลาประมาณ 12.30 น. จุดรับยื่นหนังสือ อาคารรัฐสภา ปิยรัฐ จงเทพ หรือโตโต้ ผู้อำนวยการกลุ่มมวลชนอาสา (We Volunteer หรือ Wevo) พร้อมด้วย อรรถสิทธิ์ นุสสะ วัย 35 ปี เป็นผู้เสียหายจากกรณีถูกเจ้าหน้าที่ซ้อมระหว่างสอบสวนใน สน.ดินแดง จากม็อบ29ตุลา เดินทางมายื่นหนังสือร้องเรียนต่อกรรมาธิการกฎหมาย ความยุติธรรม และสิทธิมนุษยชน รัฐสภา เรื่อง ขอความเป็นธรรมให้มีการตรวจสอบพฤติกรรมการทำหน้าที่ของเจ้าพนักงานตำรวจชุดจับกุมผู้ชุมนุม เมื่อวันที่ 29 ต.ค. 64 โดยมี สิระ เจนจาคะ ประธานกรรมาธิการ จากพรรคพลังประชารัฐ พร้อมด้วย พร้อมด้วยกรรมาธิการ และอนุกรรมาธิการศึกษาปฏิรูปกระบวนการยุติธรรมและสิทธิมนุษยชน เป็นผู้รับมอบหนังสือ ข่าวที่เกี่ยวข้อง วีโว่ จ่อร้อง กมธ.กฎหมายฯ ปมผู้ถูกจับ #ม็อบ29ตุลา หน้า สน.ดินแดง ถูก จนท.ทำร้าย หลังยื่นหนังสือ โตโต้ กล่าวถึงกรณีนี้ว่า ตนได้พาผู้เสียหาย หรือผู้ร้องเรียนขอความเป็นธรรม กรณีเจ้าพนักงานตำรวจทั้งในและนอกเครื่องแบบใช้ความรุนแรงต่อผู้ถูกจับกุม เมื่อวันที่ 29 ต.ค. 64 บริเวณหน้าสถานีตำรวจนครบาลดินแดง โตโต้ ระบุว่า เหตุการณ์เกิดขึ้นระหว่างที่มีการชุมนุม หรือมีการนัดหมายทำกิจกรรมเชิงสัญลักษณ์ บริเวณหน้า สน.ดินแดง เพื่อไว้อาลัยให้วาฤทธิ์ สมน้อย จึงมีการนัดหมายเพื่อไปรำลึกบริเวณหน้าจุดเกิดเหตุ แต่ระหว่างทำกิจกรรมมีการเผากระดาษ ใช้สี และวางพวงหรีด ซึ่งยังไม่มีเหตุความรุนแรง แต่เจ้าหน้าที่ตำรวจชุดปราบปราม พร้อมโล่และอาวุธ เข้ามาจับกุมผู้ร่วมกิจกรรม ซึ่งเป็นประชาชนทั่วไป จำนวนหนึ่ง อรรถสิทธิ์คือหนึ่งในประชาชนผู้ถูกจับกุม ซึ่งได้รับบาดเจ็บจากการควบคุมตัวของเจ้าหน้าที่โดยการซ้อมทรมาน ตั้งแต่ขั้นตอนการจับกุม จนถึงเข้าห้องสอบสวนที่ สน.ดินแดง เจ้าหน้าที่มีการบังคับขู่เข็ญโดยไม่ให้พบทนายความ และผู้ไว้วางใจตามกฎหมาย มีการข่มขู่ยึดโทรศัพท์ และขู่เข็ญเอารหัสโทรศัพท์ เพื่อเข้าถึงข้อมูลโทรศัพท์ของผู้ถูกจับกุม นอกจากนี้ เมื่อผู้ถูกร้องไปตรวจร่างกายที่โรงพยาบาลศิริราช ทาง รพ.ก็รับรองว่ามีการถูกทำร้ายจริง โดยมีบาดแผลบนใบหน้า ลำตัว แขน และฟกช้ำบริเวณลำคอ ล่าสุด อาการของเขาอยู่ในช่วงรักษาตัว ซึ่งทำให้เห็นบาดแผลชัดเจน โดยสิ่งที่เขาถูกกระทำอยู่รายการบันทึกข้อเท็จจริง และได้มอบให้ประธานกรรมาธิการไปตรวจสอบต่อไป ทั้งนี้ โตโต้ ฝากข้อเรียกร้องถึงคณะ กมธ.กฎหมายฯ ดังต่อไปนี้ 1) วิธีที่ปฏิบัติการในวันนั้น ใช้กำลังรวมทั้งหมดกี่กองร้อย และใครเป็นผู้มีอำนาจสั่งการ 2) เจ้าหน้าที่ผู้สั่งการ ในชุดจับกุมมีใครบ้าง และประกอบด้วย ยศ ตำแหน่ง สังกัดอะไร 3) เมื่อตำรวจจับผู้ต้องหาได้ มีสิทธิหรือไม่ที่จะจับตัวและควบคุมผู้ต้องหาด้วยการกระทำการรุนแรง ใช้อารมณ์ หรือใช้การบังคับทางร่างกาย อย่างใดอย่างหนึ่ง เพื่อได้มาซึ่งหลักฐาน และพยาน โดยไม่มีผู้ไว้วางใจ ถ้าไม่สามรถทำอย่างนั้นได้ จะมีบทลงโทษทางวินัย และอาญา อย่างไรต่อไป หรือไม นี่คือคำถามที่ฝากให้ กมธ.ตรวจสอบ นำมาซึ่งความยุติธรรมต่อไป ขณะที่ผู้เสียหาย อรรถสิทธิ์ นุสสะ อยากสอบถามเจ้าหน้าที่ตำรวจกระทำการซ้อมผู้ต้องหาได้หรือไม่ เพราะว่าจากวันที่เกิดเหตุ เจ้าหน้าที่ไม่มีความรู้สึกผิดแต่อย่างใด ที่กระทำกันแบบนี้ “รู้สึกทุกอย่าง หวาดกลัวหมด เพราะเราไม่คิดว่าตำรวจจะทำแบบนี้ ทั้งๆ มีกฎหมายว่าไม่ควรซ้อมผู้ต้องหา ไม่ว่าจะเป็นใครก็ตาม คุณไม่ควรจะซ้อม” อรรถสิทธิ์ กล่าว บาดแผลของ อรรถสิทธิ์ นุสสะ จากการถูกเจ้าหน้าที่ใช้ความรุนแรง ขณะที่ สิระ เจนจาคะ ในฐานประธาน กมธ.กฎหมายฯ ระบุว่า วันนี้ได้รับหนังสือเรียกร้องความเป็นธรรมและให้ตรวจสอบการปฏิบัติหน้าที่ของเจ้าหน้าที่ตำรวจชุดสั่งการ เมื่อวันที่ 29 ต.ค. 64 โดยวันพุธนี้ (3 พ.ย.) จะมีการนำเรื่องเข้าที่ประชุม เพื่อขอมติบรรจุ เข้าไปอยู่ในพิจารณาหรือไม่ เมื่อมติแรกผ่านไป ก็จะมีการนัดหมายหารือว่าเข้าวันไหน และจะขอเอกสารอะไรเพิ่มเติมบ้าง เช่น ตำรวจเป็นใคร และถ้ามีกล้องวิดีโอก็ต้องเอามาด้วยทั้งผู้ร้องเรียน และตำรวจ สิระ ยืนยันว่า พร้อมให้ความยุติธรรมทั้งผู้ร้อง และผู้ถูกร้อง และขอให้ผู้ร้องมั่นใจได้เลยว่า คณะ กมธ. ในฐานะตัวแทนประชาชน จะให้ความยุติธรรมอย่างถึงที่สุด รังสิมันต์ โรม สมาชิกสภาผู้แทนราษฎร (ส.ส.) จากพรรคก้าวไกล ในฐานะสมาชิก กมธ.กฎหมายฯ กล่าวว่า กรณีที่เกิดขึ้นกับผู้ร้องไม่ใช่ครั้งแรก แต่เคยเกิดขึ้นในลักษณะเดียวกับที่ จ.นครสวรรค์ (พ.ต.อ.ธิติสรรค์ อุทธนผล หรือ ผกก.โจ้ และพวกรวม 7 คน ซ้อมทรมานผู้ต้องหาคดียาเสพติดจนเสียชีวิต) มาแล้ว ทั้งนี้ ตนได้เห็นหลักฐานทั้งหมดแล้ว ทั้งภาพถ่าย และวิดีโอ บอกเลยว่าเรื่องแบบนี้ไม่ควรเกิดขึ้น มันมีการซ้อมทรมาน เพื่อให้เกิดการรับสารภาพจริง และถ้าปล่อยเรื่องนี้ผ่านเลยไป จะเป็นการทำลายกระบวนการยุติธรรมอีกครั้ง รังสิมันต์ กล่าวต่อว่า ในส่วนของ กมธ. จะไม่อยู่เฉยแน่นอน และจะพยายามผลักดันเรื่องนี้ให้เกิดความเป็นธรรมให้ได้กับทุกฝ่าย และถ้าพิสูจน์ได้แล้วว่าเรื่องนี้เกืดขึ้นจริง จะไม่ปล่อยผู้กระทำผิดไปแน่นอน หลังจากการแถลงข่าวหลังรับหนังสือร้องเรียน รังสิมันต์ ให้สัมภาษณ์กับผู้สื่อข่าว ถึงบทบาทหน้าที่ของ กมธ.กฎหมายในการป้องกันและเอาผิดต่อเจ้าหน้าที่ว่า เบื้องต้น จะมีการนำเรื่องนี้เข้าสู่การพิจารณาของคณะ กมธ.กฎหมายฯ อย่างที่ประธานกล่าวไปในข้างต้น ซึ่งโดยบทบาทของ กมธ.กฎหมาย มีอำนาจตามรัฐธรรมนูญ และกฎหมาย ในการศึกษาข้อเท็จจริงในกรณีเหล่านี้ เมื่อศึกษาได้ครบถ้วนโดยฟังความจากทุกฝ่าย กมธ.สามารถที่จะเสนอรัฐมนตรีผ่านทางสภา ในกรณีนี้เป็นกรณีที่ผู้ใต้บังคับบัญชาของนายกรัฐมนตรีกระทำความรุนแรงต่อประชาชนที่เข้ามาใช้สิทธิเสรีภาพตามรัฐธรรมนูญ ซึ่งถ้าเกิดเป็นแบบนี้ตามรายงาน ทาง รมต.ต้องดำเนินการตามกฎหมายต่อไป อย่างน้อยที่สุด ชั้นวินัย ส่วนการเอาผิดตามกฎหมายอาญา ส.ส.ก้าวไกล ก็หวังว่าการรวบรวมข้อมูล และรายงานของ กมธ. จะช่วยอำนวยความยุติธรรมให้กับผู้เสียหายได้ รังสิมันต์ โรม ส.ส.พรรคก้าวไกล “ในด้านการดำเนินการเอาผิดตามอาญา หวังว่าอย่างน้อยมันจะเป็นการรวบรวมหลักฐาน เพื่อให้ตัวผู้เสียหาย นำตัวรายงานของ กมธ.ไปใช้ดำเนินการฟ้องร้องเอาผิดทางกฎหมายต่อไป ซึ่งปัจจุบัน ก็มีหน่วยงานเอกชนจำนวนมากที่ดำเนินงานคุ้มครองสิทธิเสรีภาพประชาชน ซึ่งต้องมีการประสานงานต่อไป เช่น ทางศูนย์ทนายความเพื่อสิทธิมนุษยชน จะสามารถใช้รายงานนี้ไปดำเนินการได้ไหม หรือกลุ่ม We Volunteer จะมีการดำเนินการต่อไปอย่างไรในภายลัง แต่ถ้าเราดำเนินการรวบรวมพยานหลักฐานได้ครบ เราก็เชื่อว่าจะสามารถอำนวยความยุติธรรมแก่ผู้เสียหายไปมากก็น้อย” ส.ส.ก้าวไกล กล่าว หลังจากกลุ่ม Wevo และผู้ร้องเรียนยื่นหนังสือที่รัฐสภาแล้ว ปิยรัฐ จงเทพ ผอ. Wevo และ อรรถสิทธิ์ ผู้ถูกจับกุมม็อบ29ตุลา เดินทางไปที่ สน.ดินแดง เพื่อแจ้งความดำเนินคดีกับเจ้าหน้าที่ตำรวจที่กระทำรุนแรงต่อประชาชนเมื่อ 29 ต.ค. 64 ก่อนเสร็จสิ้นในเวลาประมาณ 16.45 น. ชมบรรยากาศการแจ้งความที่ สน.ดินแดง ทั้งนี้ นอกจากอรรถสิทธิ์ นุสสะ มีผู้เสียหายถูกเจ้าหน้าที่ใช้ความรุนแรงกระทำระหว่างถูกจับกุมตัวจากกิจกรรมม็อบ29ตุลา ไว้อาลัย วาฤทธิ์ สมน้อย หน้า สน.ดินแดง อย่างน้อยอีก 1 ราย คือ ลีฟ ชายวัย 18 ปี ข่าวที่เกี่ยวข้อง ผู้ถูกจับกุมม็อบ29ตุลา หน้า สน.ดินแดง เผย ถูกทำร้าย-บุหรี่จี้ สอบนาน 9 ชม. ข่าวการเมืองสิทธิมนุษยชนกมธ.กฎหมายวีโว่Wevoม็อบ29ตุลาซ้อมทรมานผู้ถูกจับกุมอรรถสิทธิ์ นุสสะปิยะรัฐ จงเทพ (โตโต้)ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/nvJyso0t6v0/95743,2021_11_01
พบคนทำงานกะกลางคืนในอังกฤษได้รับค่าแรงต่ำ-สัญญาจ้างไม่มั่นคง,"Submitted on Mon, 2021-11-01 20:20สภาสหภาพแรงงานสหราชอาณาจักร (TUC) ระบุคนทำงานกะกลางคืนได้รับค่าตอบแทนต่ำ สัญญาจ้างไม่มั่นคง มีความเสี่ยงเผชิญปัญหาสุขภาพ รวมทั้งสูญเสียการใช้ชีวิตประจำวันแบบปกติ TUC ประมาณการว่ามีคนทำงานกะกลางคืนทั่วสหราชอาณาจักรทั้งหมดประมาณ 3.2 ล้านคน พวกเขาได้รับค่าแรงต่ำ สัญญาจ้างไม่มั่นคง และมีความเสี่ยงในการทำงานสูง | ที่มาภาพประกอบ: TUC เมื่อช่วงปลายเดือน ต.ค. 2564 ที่ผ่านมา สภาสหภาพแรงงานสหราชอาณาจักร (TUC) ได้เผยแพร่บทวิเคราะห์ระบุว่า 1 ใน 3 (หรือร้อยละ 33) ของคนทำงานกะกลางคืน มีรายได้น้อยกว่า 10 ปอนด์ต่อชั่วโมง (ประมาณ 455 บาท) แม้ว่างานกะกลางคืนจะมีความเสี่ยงต่อสุขภาพและกระทบต่อการใช้ชีวิตประจำวันแบบปกติของคนทำงานก็ตาม TUC ประมาณการว่ามีคนทำงานกะกลางคืนทั่วสหราชอาณาจักรทั้งหมดประมาณ 3.2 ล้านคน ในจำนวนนี้ส่วนใหญ่ทำงานอยู่ในภาคการดูแลทั้งหมด 484,929 คน, พยาบาลและผู้ช่วยพยาบาล 172,222 คน และพนักงานรักษาความปลอดภัย 161,868 คน คนทำงานที่ทำงานในกะกลางคืนนั้นมักถูกประเมินค่าต่ำเกินไป รวมถึงมักได้รับค่าจ้างต่ำและสัญญาจ้างที่ไม่มั่นคง ทั้งนี้คนทำงานในภาคการดูแลมีแนวโน้มที่จะทำงานกะกลางคืนมากกว่าอาชีพอื่น แต่หลายคนมีรายได้น้อยกว่า 10 ปอนด์ต่อชั่วโมง และมักจะอยู่ภายใต้สัญญาจ้างที่นายจ้างไม่กำหนดเวลาขั้นต่ำในการทำงานต่อสัปดาห์ ในขณะที่คนทำงานจะต้องเตรียมพร้อมที่จะถูกเรียกไปทำงานอยู่ตลอดและได้รับค่าจ้างเพียงชั่วโมงที่ทำงานเท่านั้น สัญญาจ้างแบบนี้เรียกว่า 'สัญญาจ้างศูนย์ชั่วโมง' (Zero-Hour Contract) นอกจากนี้การเดินทางในช่วงเวลากลางคืนผู้หญิงยังมีความเสี่ยงที่จะถูกคุกคาม TUC จึงเรียกร้องว่านายจ้างควรพิจารณาถึงอันตรายด้วยประเมินความเสี่ยงและรับผิดชอบต่อความปลอดภัยของคนทำงานที่เดินทางไปกลับจากการทำงานในเวลากลางคืน การทำงานกะกลางคืนในจำนวนชั่วโมงที่มากเกินไปนั้น นอกจากจะทำให้เกิดปัญหากับครอบครัวของคนทำงานแล้ว ก็ยังพบความเสี่ยงต่อสุขภาพ ไม่ว่าจะเป็นความเสี่ยงต่อโรคหลอดเลือดหัวใจ โรคเบาหวาน และภาวะซึมเศร้า เป็นต้น TUC ได้เรียกร้องให้รัฐบาลยกระดับการแก้ไขปัญหาให้คนทำงานกะกลางคืน เริ่มด้วยการห้ามนายจ้างใช้สัญญาจ้างศูนย์ชั่วโมง และเพิ่มค่าจ้างขั้นต่ำเป็น 10 ปอนด์ต่อชั่วโมง, กำหนดให้นายจ้างจ่ายค่าจ้างให้สอดคล้องกับค่าใช้จ่ายเพิ่มเติมในการดูแลเด็ก ที่อาจเกิดเหตุไม่คาดฝันขึ้นในการทำงานกะกลางคืน, ต้องมีกฎหมายฉบับใหม่เพื่อให้แน่ใจว่ามีการแจ้งคนทำงานให้ทราบข้อมูลอย่างเพียงพอเกี่ยวกับรูปแบบกะการทำงาน ให้สามารถเตรียมการล่วงหน้าได้ และควรมีการจ่ายค่าชดเชยในการเปลี่ยนแปลงการเข้ากะกลางคืนอย่างกะทันหัน ฟรานเซส โอเกรดี เลขาธิการของ TUC ระบุว่าการทำงานในตอนกลางคืนเป็นเรื่องยาก เนื่องจากคนทำงานกะกลางคืนมีความเสี่ยงสูงที่จะเผชิญกับปัญหาสุขภาพ และสูญเสียการใช้ชีวิตประจำวันแบบปกติ ""เราทุกคนเป็นหนี้คนทำงานกะกลางคืน พวกเขาทำให้ประเทศเรายังเดินหน้าต่อไปในขณะที่พวกเรากำลังหลับใหล มันจึงไม่ถูกต้องที่คนทำงานกะกลางคืนจำนวนมากโดยเฉพาะอย่างยิ่งในภาคส่วนสำคัญ เช่น การดูแล ได้รับค่าจ้างต่ำ และอยู่ภายใต้สัญญาจ้างที่เอาเปรียบพวกเขาจนเกินไป"" โอเกรดี ย้ำว่ารัฐบาลต้องตรวจสอบให้แน่ใจว่าคนงานกะกลางคืนทุกคนจะได้รับการปฏิบัติอย่างมีศักดิ์ศรีในขณะทำงาน นั่นหมายถึงการยกระดับสภาพการทำงานให้ดีขึ้นและได้รับค่าแรงที่มากขึ้น และต้องทำให้มั่นใจว่าคนทำงานกะกลางคืนจะได้รับการแจ้งการเข้ากะงานอย่างเหมาะสม ""นั่นหมายถึงการขึ้นค่าแรงขั้นต่ำทันทีเป็น 10 ปอนด์ต่อชั่วโมง ซึ่งจะเป็นประโยชน์ต่อคนทำงานกว่า 2 ล้านคน รวมทั้งข้อตกลงการจ้างที่เป็นธรรมในภาคส่วนต่าง ๆ เพื่อมอบผลตอบแทนที่ยุติธรรมให้กับคนทำงานกะกลางคืน"" โอเกรดี ทิ้งท้าย ที่มาเรียบเรียงจากOne in three night workers earn less than £10 an hour - TUC (TUC, 30 October 2021) ข่าวแรงงานต่างประเทศสหราชอาณาจักรอังกฤษคนทำงานกะกลางคืนTUCสภาสหภาพแรงงานสหราชอาณาจักรติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/A17zuQY7pBY/95742,2021_11_01
‘ตามสั่ง ตามส่ง’ เศรษฐกิจสมานฉันท์ เท่าเทียม เป็นธรรม ตัดแพลตฟอร์มหรือคนหักหัวคิวออกไป,"Submitted on Mon, 2021-11-01 19:27กฤษฎา ศุภวรรธนะกุล : สัมภาษณ์/เรียบเรียง กิตติยา อรอินทร์ : ภาพ เศรษฐกิจแพลตฟอร์มผลักภาระต้นทุนส่วนใหญ่ให้กับไรเดอร์ส่งอาหาร บิดเบือนกลไกตลาดและการรับรู้ข้อมูลข่าวสารของผู้บริโภค ‘ตามสั่ง ตามส่ง’ อาศัยแนวคิดเศรษฐกิจสมานฉันท์ปรับความสัมพันธ์ระหว่างร้านค้า ไรเดอร์ และผู้บริโภคให้เท่าเทียมและเป็นธรรม โดยตัดตัวกลางหรือบริษัทแพลตฟอร์มที่คอยหักค่าหัวคิวออกไป เศรษฐกิจแพลตฟอร์มมีอำนาจต่อรอและการควบคุมสูง ทำให้เกิดการบิดเบือนกลไกตลาดและกลไกการรับข้อมูลข่าวสารของผู้บริโภค ร้านค้าและไรเดอร์มีอำนาจต่อรองต่ำ อีกทั้งภาระต้นทุนส่วนใหญ่จะถูกผลักไปที่ไรเดอร์ เศรษฐกิจแบ่งปันที่เริ่มต้นจากแนวคิดการใช้ทรัพยากรร่วมกันถูกช่วงชิงความหมายและเปลี่ยนไปเป็นเศรษฐกิจแพลตฟอร์มในที่สุด เศรษฐกิจสมานฉันท์เป็นแนวคิดที่ให้ความสำคัญทั้งกับผลกระทบทางสังคมและการมีส่วนร่วมในการเป็นเจ้าของ รวมถึงอำนาจการต่อรองของแต่ละผู้มีส่วนได้ส่วนเสียบนแพลตฟอร์มจะต้องได้รับการพิจารณาอย่างเท่าเทียมกัน โครงการตามสั่ง ตามส่ง นำแนวคิดเศรษฐกิจสมานฉันท์มาใช้โดยอิงกับพื้นที่ สร้างเป็นโมเดลธุรกิจที่ทั้งร้านค้า ไรเดอร์ และผู้บริโภค มีส่วนร่วมในการออกแบบเงื่อนไขการบริการและค่าบริการที่เป็นธรรมสำหรับทุกฝ่าย การเกิดขึ้นของอูเบอร์หรือแอร์บีเอ็นบีทำให้คำว่า เศรษฐกิจแบ่งปัน หรือ Sharing Economy เป็นที่รู้จักแพร่หลาย เกิดธุรกิจลักษณะเดียวกันออกมาไม่น้อยที่ใช้แพลตฟอร์มช่วยอำนวยความสะดวกและจับคู่ความต้องการ ทุนนิยม ระบบที่มีความสามารถในการบิดผันสิ่งที่ควรจะเป็นก็ทำให้เศรษฐกิจแบ่งปันกลายเป็นสิ่งอื่นไป กระทั่งสูญเสียลักษณะการแบ่งปันไปในบางธุรกิจ เจ้าของแพลตฟอร์มเปลี่ยนจากคนจับคู่ความต้องการเป็นนายหน้าหักหัวคิวจากการบริการ ทั้งยังสามารถบิดเบือนกลไกตลาดได้ โดยผู้แบกรับต้นทุนเกือบทั้งหมดคือแรงงานที่ทำหน้าที่ให้บริการ เศรษฐกิจแบ่งปันจึงถูกแทนที่ด้วยคำอื่นที่ใกล้เคียงกว่า นั่นคือเศรษฐกิจแพลตฟอร์ม หรือ Platform Economy อาชีพไรเดอร์เป็นตัวอย่างหนึ่งของแรงงานในระบบที่ถูกบิดเบือน อย่างไรก็ตาม มีความพยายามสร้างทางเลือกใหม่ๆ ที่จะช่วยให้ผู้มีส่วนได้ส่วนเสียทุกฝ่ายสามารถกำหนดกติการ่วมกันอย่างเท่าเทียม มันเรียกว่า Social and Solidarity Economy หรือเศรษฐกิจสมานฉันท์ อรรคณัฐ วันทนะสมบัติ ผู้ประสานงานโครงการตามสั่ง ตามส่ง อรรคณัฐ วันทนะสมบัติ ผู้ประสานงานโครงการตามสั่ง ตามส่ง จะอธิบายว่ามันคืออะไร เศรษฐกิจแพลตฟอร์มกำลังบิดเบือนตลาด โครงการตามสั่ง ตามส่ง เป็นความพยายามเสนอทางออกจากปัญหาของเศรษฐกิจแพลตฟอร์ม โดยอาศัยฐานความคิดจากเศรษฐกิจสมานฉันท์เป็นการต่อยอดมาจากงานวิจัย ‘เศรษฐกิจแพลตฟอร์มและผลกระทบต่อแรงงานภาคบริการในประเทศไทย’ ที่ศึกษาแพลตฟอร์มเรียกรถ แอร์บีเอ็นบี และแม่บ้าน และต่อมามีการทำวิจัยอีกชิ้นที่ศึกษาแพลตฟอร์มพนักงานส่งอาหารโดยเฉพาะซึ่งมีการนำเสนอผลวิจัยไปเมื่อวันที่ 31 สิงหาคม 2564 อรรคณัฐ อธิบายว่าเศรษฐกิจแพลตฟอร์มเป็นโมเดลแบบทุนนิยมที่เจ้าของทุนหรือแพลตฟอร์มมีอำนาจต่อรองมากกว่าภาคส่วนอื่นๆ ในระบบนิเวศทางเศรษฐกิจของเศรษฐกิจแพลตฟอร์มซึ่งประกอบด้วย 3 ส่วนหลักคือฝั่งดีมานด์หรือผู้บริโภค ฝั่งซัพพลายหรือร้านอาหารกับไรเดอร์ ทางแพลตฟอร์มสามารถสร้างสภาพควบคุมผ่านอัลกอริธึ่ม รองลงมาคือผู้บริโภค เนื่องจากทางแพลตฟอร์มให้ความสำคัญกับผู้บริโภคมาก ขณะที่ฝั่งร้านอาหารและไรเดอร์แทบไม่มีอำนาจต่อรอง ทางแพลตฟอร์มจะเป็นผู้กำหนดเองตั้งแต่การแบ่งผลประโยชน์จากร้านค้า “ตอนแรกที่ทำแพลตฟอร์มใหม่ๆ ก็ชวนเขามา ไม่คิดค่าบริการ และไม่ได้บอกด้วยว่าในอนาคตจะคิดหรือจะคิดเท่าไหร่ แล้วจะคิดเพิ่มขึ้นเรื่อยๆ ยังไง คือไม่ได้ให้ข้อมูลที่ครบถ้วน ร้านค้าก็ตัดสินใจเข้ามาอยู่ในแพลตฟอร์ม แล้วก็ขายดีขึ้น ก็ขยายกิจการ จ้างคนมากขึ้น บางคนก็ไปกู้หนี้ยืมสินมาเพราะคิดว่าธุรกิจกำลังเติบโต พอวันหนึ่งที่การสั่งอาหารเป็นเรื่องจำเป็น แพลตฟอร์มก็เริ่มเก็บค่าบริการจากฝั่งร้านค้าได้จาก 15 เปอร์เซ็นต์ 20 เปอร์เซ็นต์ เป็น 30 เปอร์เซ็นต์ ตอนช่วงโควิดพีคๆ ก็จะขอเปลี่ยนเป็น 35 เปอร์เซ็นต์ ทางร้านค้าก็ไม่มีอำนาจในการต่อรอง มีแค่จะขายหรือไม่ขาย “ส่วนทางไรเดอร์ก็คล้ายๆ กัน ตอนที่ยังไม่ค่อยมีคนมาวิ่ง แพลตฟอร์มก็เสนอค่าตอบแทนที่สูงมากๆ เช่น ลาลามูฟที่เข้าคู่กับไลน์แมนเสนอ 4 กิโลเมตรแรก 62 บาท ตอนนี้ลดลงมาเหลือประมาณ 42 บาท ถ้าเป็นต่างจังหวัดเริ่มต้นที่ 20 บาท เงื่อนไขการทำงาน ต้นทุนการทำงาน สภาพการทำงานเหมือนกัน แต่ค่าตอบแทนต่างกัน แล้วยังหักส่วนแบ่งอีก 15 เปอร์เซ็นต์ ไม่มีอำนาจในการต่อรอง ทุกอย่างถูกกำหนดโดยแพลตฟอร์ม” นอกจากจะมีอำนาจควบคุมสูงแล้ว เศรษฐกิจแพลตฟอร์มยังสามารถบิดเบือนกลไกตลาด กลไกการรับรู้ข้อมูลข่าวสารด้วยการอุดหนุนค่าส่ง ทำให้ผู้บริโภคคิดว่าค่าส่งยิ่งถูกยิ่งดีและสนใจค่าส่งเป็นหลัก ละเลยต้นทุนที่แท้จริง ส่งผลต่อการตัดสินใจของผู้บริโภคและต่อตลาดโดยรวม เกิดสภาพ Asymmetric Information ที่จะนำไปสู่การล่มสลายของตลาด กลไกตลาดจะไม่สามารถทำงานได้อย่างที่ควรจะเป็น “ถ้ามีการแข่งขันมากๆ ก็จะเป็นผลดีต่อทุกฝ่าย แต่การแข่งขันของแพลตฟอร์มต่างๆ จะเห็นว่าผู้บริโภคอาจได้ประโยชน์เพราะแข่งกันลดราคาและมีการอุดหนุน แต่การทำแบบนี้บริษัทก็ไปขูดรีดกับคนที่ไม่มีอำนาจในการต่อรองคือขอขึ้นราคาส่วนแบ่งจากทางร้านค้าหรือลดต้นทุนที่จะจ่ายให้ไรเดอร์ ในอุดมคติ การแข่งขันควรทำให้ทุกคนได้ประโยชน์ แต่การแข่งขันบนกลไกที่ถูกบิดเบือนโดยทุน ท้ายที่สุดไม่มีใครได้ประโยชน์” เศรษฐกิจแบ่งปัน ความหมายที่ถูกช่วงชิง ก่อนที่คำว่า เศรษฐกิจแพลตฟอร์ม จะถูกใช้มากขึ้น คำนี้ทาบทับ เหลื่อมซ้อนกับคำว่า เศรษฐกิจแบ่งปัน เกิดความเข้าใจว่าเป็นสิ่งเดียวกัน แต่ปัจจุบันไม่ใช่อีกแล้ว อรรคณัฐ กล่าวว่า Co-working Space ที่เปิดพื้นที่ให้ใช้ร่วมกันโดยเจ้าของพื้นที่เก็บผลประโยชน์ การที่คนคนหนึ่งมีอุปกรณ์ที่ไม่ได้ใช้จึงเปิดให้เช่า หรือช่วงต้นของโมเดลเรียกรถที่ใช้เจ้าของรถเป็นเกณฑ์ หมายความว่าเจ้าของรถต้องการเดินทางจากจุดหนึ่งไปจุดหนึ่งอยู่แล้วและมีคนจะไปในเส้นทางเดียวกันก็มาใช้ทรัพยากรด้วย ทั้งหมดนี้ถือว่าเป็นเศรฐกิจแบ่งปัน แต่ปัจจุบันการเรียกรถที่ยึดเป้าหมายของผู้โดยสารเป็นเกณฑ์ แล้วแพลตฟอร์มทำหน้าที่หาคนขับซึ่งไม่ต่างจากการเรียกรถแท็กซี่ ลักษณะไม่ใช่เศรษฐกิจแบ่งปัน แต่เป็นเศรษฐกิจแพลตฟอร์ม “เศรษฐกิจแบ่งปันถูกแย่งชิงความหมายโดยธุรกิจใหญ่ที่ต้องการสร้างกลไกทางจิตวิทยาที่ต้องการให้คนเข้ามาร่วมกับกิจกรรมทางเศรษฐกิจแบบนี้ได้รู้สึกว่าเป็นเรื่องที่ดี ในต่างประเทศจึงพยายามเลิกใช้คำว่า เศรษฐกิจแบ่งปัน บ้านเราก็เริ่มเลิกใช้แล้วเปลี่ยนไปเป็นเศรษฐกิจแพลตฟอร์มมากขึ้น” อรรคณัฐ กล่าว ดังนั้น อาชีพไรเดอร์จึงไม่ใช่เศรษฐกิจแบ่งปันตั้งแต่ต้น หากเป็น Gig Economy ที่เป็นการจ้างงานเป็นรายครั้งแล้วจบ เป็นสัญญารูปแบบสั้นๆ ฟรีแลนซ์ก็เป็นรูปแบบหนึ่งของ Gig Economy เจ้าของแพลตฟอร์จึงเปรียบได้กับคนเก็บค่าหัวคิวจากการจับคู่ไรเดอร์กับผู้บริโภค “แพลตฟอร์มมีต้นทุนค่าใช้จ่ายในการดำเนินการ แต่ต้นทุนส่วนมากจะอยู่กับตัวไรเดอร์เป็นหลัก” อรรคณัฐ เสริม “ผลักต้นทุน ผลักความเสี่ยง ผลักความขัดแย้งที่เกิดขึ้นได้ง่าย เพราะมีหลายผู้เล่นมาก ร้านค้ากับไรเดอร์ทะเลาะกัน คนสั่งกับไรเดอร์ทะเลาะกัน ไรเดอร์กับไรเดอร์ทะเลาะกัน แย่งงาน ความขัดแย้งทั้งหมดคนทำงานต้องไปจัดการกันเอาเอง บริษัทมีกลไกในการแก้ความขัดแย้งคือคอลล์ เซ็นเตอร์ แต่บางครั้งไม่เพียงพอ เพราะมันเป็นต้นทุน ก็พยายามลดให้น้อยที่สุด หันไปใช้การร้องเรียนผ่านช่องทางอัตโนมัติ ส่วนร้านค้าก็ผลักภาระส่วนหนึ่งให้ผู้บริโภคได้ด้วยการขึ้นราคา แต่ไรเดอร์ทำไม่ได้เพราะค่าตอบแทนมาจากการกำหนดของบริษัท” เศรษฐกิจสมานฉันท์ เศรษฐกิจสมานฉันท์จึงเป็นทางเลือกที่โครงการตามสั่ง ตามส่ง ทดลองนำมาใช้ มันเป็นแนวคิดที่มีมานานแล้วโดยถือกำเนิดจาก Social Economy หรือเศรษฐกิจเพื่อสังคม ซึ่งถูกใช้ในความหมายที่ต่างกัน 2 กลุ่มคือกลุ่มที่พูดภาษาอังกฤษเป็นหลักหมายถึงธุรกิจทั่วไปที่สร้างผลกระทบทางสังคมด้วยและแสวงหากำไรด้วย กลุ่มที่ 2 เป็นเศรษฐกิจเพื่อสังคมในโลกภาษาฝรั่งเศสที่เน้นสิทธิความเป็นเจ้าของ ผู้ที่ต้องการเป็นเจ้าของสามารถเข้าซื้อหุ้นได้ตลอด กล่าวคือจำนวนหุ้นเพิ่มได้ไม่จำกัด และไม่ว่าจะมีหุ้นมากหรือน้อยก็มีสิทธิ์เดียวในการโหวต ต่างจากบริษัทมหาชนที่จำนวนหุ้นมีจำกัดและสิทธิ์ในการโหวตมีมากน้อยตามจำนวนหุ้น เมื่อนำทั้งสองแนวคิดมารวมกันก็กลายเป็นรูปแบบกิจกรรมทางเศรษฐกิจที่ให้ความสำคัญกับสัดส่วนความเป็นเจ้าของและผลกระทบทางสังคมหรือเศรษฐกิจสมานฉันท์นั่นเอง “เศรษฐกิจเพื่อสังคมยังไม่พอ ถ้าเพิ่มเรื่องการมีส่วนร่วม คนสามารถเข้ามาเป็นเจ้าของได้ จริงๆ มันก็คือ Socialist Market System หรือระบบตลาดสังคมนิยม ให้ความสำคัญกับความเป็นเจ้าของและผลกระทบทางสังคม แต่คำนี้มันดูน่ากลัวในโลกเสรีนิยมจึงใช้คำว่า Social and Solidarity Economy แทน ดังนั้น ในประเทศแถบอเมริกาใต้ที่มีความเป็นสังคมนิยมมากหน่อยจึงมีความก้าวหน้าในเรื่องแนวคิด Social and Solidarity Economy มากกว่าภูมิภาคอื่น กรณีศึกษาโดยมากจะอยู่แถบอเมริกาใต้เยอะ “หรือถ้ามองในมุมสัดส่วนความเป็นเจ้าของมากหน่อยก็จะมีสหกรณ์ชื่อ Mondragon ในสเปน ซึ่งเป็นกรณีศึกษาที่ทุกคนที่ทำเรื่องสหกรณ์หรือเศรษฐกิจสมานฉันท์จะพูดถึง เพราะเป็นกลุ่มบริษัทใหญ่แต่มีลักษณะเป็นสหกรณ์ คนที่เป็นเจ้าของคือคนที่ทำงานอยู่ในบริษัท แต่ไม่ได้สนใจผลกระทบทางสังคมมากนัก แต่สนใจว่ากำไรที่ได้จะมาแบ่งปันกันอย่างเป็นธรรมอย่างไร เพราะคิดว่าการที่ทำให้ทุกคนมีส่วนร่วมก็คือผลกระทบทางสังคมในตัวมันแล้ว” อรรคณัฐเชื่อว่าโมเดลเศรษฐกิจสมานฉันท์น่าจะใช้แก้ปัญหาที่เกิดจากเศรษฐกิจแพลตฟอร์มได้เพราะมันทำให้อำนาจการต่อรองของแต่ละผู้มีส่วนได้ส่วนเสียบนแพลตฟอร์มได้รับการพิจารณาอย่างเท่าเทียมกัน ตามสั่ง ตามส่ง ทำงานอย่างไร โครงการตามสั่ง ตามส่ง อาศัยแนวคิดเศรษฐกิจสมานฉันท์มาแก้ปัญหาข้างต้น โดยมีลักษณะเป็น Multi Stakeholders Cooperative ที่ให้ความสำคัญกับทั้งไรเดอร์ ร้านค้า และผู้บริโภค เปิดพื้นที่ให้ทุกฝ่ายร่วมพูดคุยหารูปแบบการบริการที่พึงพอใจและราคาที่เหมาะสม ซึ่งถ้ามองจากมุมสหกรณ์ ตามสั่ง ตามส่ง มีเจ้าของมากกว่าหนึ่งกลุ่มที่เข้าทำหน้าที่เป็นตัวกลางแทนบริษัทแพลตฟอร์ม อรรคณัฐ กล่าวว่า ขณะนี้ตามสั่ง ตามส่ง ให้บริการในลักษณะ Community Base หรือใช้พื้นที่เป็นตัวตั้ง เช่น พื้นที่ลาดพร้าว ไรเดอร์ ร้านค้า และผู้บริโภคจะดำเนินกิจกรรมกันเองในพื้นที่ ทำให้เกิดข้อได้เปรียบหากผู้บริโภคต้องการสั่งซื้ออาหารมากกว่า 1 ร้าน เพราะแต่ละร้านไม่ไกลกันมาก ไรเดอร์คนเดียวสามารถไปซื้ออาหารได้ ซึ่งแพลตฟอร์มใหญ่ๆ ทำไม่ได้ “ในกรุงเทพฯ เราใช้วินมอเตอร์ไซค์เป็นหลัก ดังนั้น เขาจะมีกิจกรรมทางเศรษฐกิจของเขาอยู่แล้วอย่างการส่งผู้โดยสาร การส่งอาหารเป็นรายได้เสริม กิจกรรมตัวนี้เป็นโอกาสที่เพิ่มขึ้นมา เขาก็ไม่ได้รู้สึกว่ามันมีปัญหาอะไรกับการมีตรงนี้อยู่ ไม่ได้มีต้นทุนมากมาย แต่ถ้าเขาสแตนด์บายเพื่อจะทำอันนี้โดยตรง มันยังอยู่ไม่ได้ตอนนี้ ไม่สามารถเป็นอาชีพอาชีพเดียวได้ “แต่อย่างร้านค้าก็มีอาชีพของตัวเองอยู่แล้วคือขายอาหาร การมีช่องทางนี้เพิ่มก็เป็นโอกาส ยิ่งเป็นร้านที่อยู่บนแพลตฟอร์มอยู่แล้วก็ตอบโจทย์หลายอย่าง หนึ่ง รับเงินสดเลย สอง ไม่ต้องเสีย 30 เปอร์เซ็นต์ แล้วหลายร้านก็ยังขายแพลตฟอร์มอื่นไปด้วย ขายของเราไปด้วย คือเป็นทางเลือก ลดต้นทุนการบริโภคของคนในชุมชน เพิ่มโอกาสทางอาชีพให้กับวิน เพิ่มโอกาสการขายแบบไม่ต้องเสียค่าใช้จ่าย “แต่ต่างจังหวัดที่กำลังเริ่มทำมีสายบุรี เบตง ก็จะไม่ค่อยมีวินมอเตอร์ไซค์ เราก็จัดหาคนที่เข้ามาเป็นไรเดอร์คือคนที่ว่างงาน แล้วเราพยายามหาสมดุลความต้องการกับจำนวนไรเดอร์ จำนวนร้านค้า ก็เป็นข้อท้าทายว่าจะทำยังไงให้จำนวนงานที่รับในแต่ละวันมีรายได้เพียงพอที่จะเลี้ยงตัวเองและครอบครัวได้ เราก็คิดว่าต่อวันน่าจะได้สักประมาณ 10 งานต่อคนเพื่อให้ได้ค่าตอบแทนขั้นต่ำสัก 300 บาท” นอกจากนี้ วิธีการที่ไรเดอร์แต่ละรายจะได้ลูกค้าก็ต่างจากแพลตฟอร์มที่ไรเดอร์ต้องกดแย่งกัน ใครเร็ว ใครได้ ทั้งยังใช้การให้คะแนนจากลูกค้าเป็นตัวป้อนงาน ซึ่งทำให้ไรเดอร์ถูกเอาเปรียบเนื่องจากต้องพยายามให้เอาใจลูกค้าเพื่อเรียกคะแนน เช่น ถูกลูกค้าขอให้แวะซื้อของให้ทั้งที่ไม่อยู่ในเงื่อนไขการทำงาน เป็นต้น แต่ตามสั่ง ตามสั่ง ใช้วิธีแบบวินมอเตอร์ไซค์ กล่าวคือใครมาก่อน ได้ก่อน ซึ่งเป็นวิธีที่เรียบง่าย ทว่า มีประสิทธิภาพและความเป็นธรรม “ในอนาคตถ้าพื้นที่เขาแข็งแรงพอจะเป็นวิสาหกิจชุมชน หรือจดเป็นบริษัท หรือเป็นธุรกิจเพื่อสังคมก็แล้วแต่เขา แต่เขาจะไม่ได้มามีส่วนเป็นเจ้าของในพื้นที่อื่นที่จะเป็นกลุ่มวิน ร้านค้า และผู้บริโภคในย่านนั้น มันเป็น Decentralize ให้แต่ละโหนดบริหารจัดการกันเอง “พวกเราจะเป็นเหมือนยานแม่ที่ลงไปจัดตั้งในพื้นที่ที่ต้องการจะมีโหนดใหม่ ทำให้เกิดการรวมกลุ่ม หาตัวแทน สร้างความรู้สึกอยากเป็นเจ้าของร่วมกันจนดำเนินการต่อได้เอง แล้วเราก็ถอนตัวไป ถ้าเขาลงทุนจนเกิดผลตอบแทนกลับมา เขาก็เอารายได้ตรงนั้นมาให้ยานแม่ไปทำโหนดอื่นต่อ” เศรษฐกิจที่ทุกฝ่ายมีส่วนร่วม “เป้าหมายของเราคือทำให้ผู้มีส่วนได้ส่วนเสียทั้ง 3 ฝ่ายเข้มแข็ง ดำเนินกิจกรรมไปได้ด้วยตัวเอง สมมติว่าต้นทุนต่อการสั่งอาหารครั้งหนึ่งคือ 4 บาทต่อครั้ง จะสั่ง 100 บาท 1,000 บาทก็ต้นทุน 4 บาท เราก็ให้แต่ฝ่ายตกลงกันว่าต้นทุน 4 บาทจะจ่ายกันคนละเท่าไหร่ หรือจะจ่ายเกินเป็น 9 บาท 5 บาทที่เหลือสะสมไว้แล้วตกลงร่วมกันว่าจะเอาไปทำอะไร เป็นสวัสดิการ เป็นเงินออม ซื้อประกันให้ไรเดอร์ ก็แล้วแต่ “เรากำลังคิดถึงการจัดการสวัสดิการของกลุ่มหมายถึงหลักประกันทางสังคมของคนทำงานที่รัฐไม่สามารถจัดการได้ แต่อันนี้เป็นไอเดียที่ไกลมากๆ แต่มันมีสัญญาณที่เป็นไปได้ เช่นกลุ่มลาดพร้าวเขามีการรวมตัวเป็นกลุ่มออมทรัพย์ เปิดร้านค้าของเขาเอง แล้วก็มีกำไร ปันผลกัน” โครงการตามสั่ง ตามส่ง มีแผนว่าจะสร้างโมเดลนี้ทั้งหมด 13 พื้นที่ บางส่วนเริ่มทำแล้วและบางส่วนอยู่ในขั้นตอนการดำเนินการ เช่น ลาดพร้าว 101 สามย่าน เพชรเกษม กลุ่มหาบเร่แผงลอยที่บางขุนเทียนกับหมู่บ้านนักกีฬา ลาดกระบัง คลองเตย ภูเก็ต สายบุรี เบตง เป็นต้น การใช้บริการไรเดอร์ของโครงการตามสั่ง ตามส่ง ไม่ต้องโหลดแอพพลิเคชั่น เพียงแค่แอดไลน์ของโครงการและลงทะเบียนก็สามารถสั่งอาหารได้ทันที โดยจะมีการลบข้อมูลส่วนตัวของผู้ใช้บริการจากเซิร์ฟเวอร์ทุกอาทิตย์ “ทัศนคติของผู้บริโภคที่ถูกบิดเบือนเรื่องกลไกราคา ทำให้เขาคำนึงเรื่องค่าส่งเป็นหลัก ไม่ได้รู้เท่าทันว่าค่าส่ง 0 บาทก็จริง แต่ค่าอาหารแพง และไม่ได้รู้ว่าการทำงานแบบนี้อยู่บนความเสี่ยงมากขนาดไหน เงินที่เขาจ่ายนิดหน่อยมันไม่คุ้มกับตัวคนทำงาน ทำให้เราเห็นว่าต้องทำงานด้านการสื่อสารมากๆ เพื่อให้เกิดความเข้าใจว่าอะไรคือปัญหา แล้วทำไมเราถึงต้องใช้แนวทางนี้ในการแก้ปัญหา” ประโยคส่งท้ายของอรรคณัฐที่สะท้อนอุปสรรคของโครงการนี้และมันอยู่ในความคิดของผู้บริโภค สัมภาษณ์เศรษฐกิจแรงงานอรรคณัฐ วันทนะสมบัติเศรษฐกิจแบ่งปันเศรษฐกิจแพลตฟอร์มเศรษฐกิจสมานฉันท์เศรษฐกิจเพื่อสังคมไรเดอร์ตามสั่ง ตามส่งติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/783yCOk3gUk/95741,2021_11_01
แอมเนสตี้-รุ้ง ปนัสยา ยื่นเกือบสามหมื่นรายชื่อถึงนายกฯ ร้องยุติการละเมิดสิทธิมนุษยชนต่อผู้เห็นต่าง,"Submitted on Mon, 2021-11-01 18:06นักกิจกรรม แอมเนสตี้ฯ พร้อม “รุ้ง” ปนัสยา นำ 28,426 รายชื่อที่ร่วมเรียกร้องผ่านปฏิบัติการด่วนของแอมเนสตี้ฯ และแคมเปญบน Change.org มอบให้กับ พล.อ.ประยุทธ์ ผ่านตัวแทนและรับฟังคำมั่นสัญญาต่อประชาชนในการปฏิบัติเพื่อยุติการละเมิดสิทธิมนุษยชนของทางการไทย 1 พ.ย.2564 ฝ่ายสื่อสารองค์กรแอมเนสตี้ อินเตอร์เนชั่นแนล ประเทศไทย รายงานว่า วันนี้ (1 พ.ย.) นักกิจกรรมแอมเนสตี้ อินเตอร์เนชั่นแนล ประเทศไทยพร้อมกับ “รุ้ง” ปนัสยา สิทธิจิรวัฒนกุล นำ 28,426 รายชื่อของประชาชนในประเทศไทยที่ร่วมเรียกร้องผ่านปฏิบัติการด่วนของแอมเนสตี้ อินเตอร์เนชั่นแนล และแคมเปญออนไลน์บนเว็บไซต์ Change.org มอบให้กับพลเอกประยุทธ์ จันทร์โอชา นายกรัฐมนตรี ผ่านตัวแทนและรับฟังคำมั่นสัญญาต่อประชาชนในการปฏิบัติเพื่อยุติการละเมิดสิทธิมนุษยชนของทางการไทย ปิยนุช โคตรสาร ผู้อำนวยการแอมเนสตี้ อินเตอร์เนชั่นแนล ประเทศไทย เผยว่า ทางสำนักเลขาธิการใหญ่ แอมเนสตี้ อินเตอร์เนชั่นแนล ณ กรุงลอนดอน สหราชอาณาจักร ออกปฏิบัติการด่วน เป็นการรณรงค์เชิญชวนสมาชิก นักกิจกรรม และผู้สนับสนุนคนทั่วโลกร่วมกันส่งจดหมายถึงพลเอกประยุทธ์ จันทร์โอชา นายกรัฐมนตรี เพื่อแสดงความกังวลอย่างยิ่งต่อการปราบปรามผู้ชุมนุมโดยสงบที่เกิดขึ้นอย่างต่อเนื่องในประเทศไทย ทั้งที่มีการควบคุมตัวและลงโทษนักปกป้องสิทธิมนุษยชนและนักกิจกรรมโดยพลการ ซึ่งพวกเขาเพียงแค่ชุมนุมโดยสงบและแสดงความเห็นทั้งทางออฟไลน์และออนไลน์ รวมทั้งการใช้กำลังของเจ้าหน้าที่ตำรวจที่เกินกว่าเหตุและโดยไม่จำเป็นเพื่อสลายการชุมนุมด้วย “แกนนำผู้ชุมนุม อย่างทนายอานนท์ นำภา ไผ่-จตุภัทร์ บุญภัทรรักษา ไมค์-ภาณุพงศ์ จาดนอก และเพนกวิน-พริษฐ์ ชิวารักษ์ ไม่ควรต้องมาถูกควบคุมตัวตั้งแต่แรกและยังถูกปฏิเสธไม่ให้พวกเขาได้ใช้สิทธิในการประกันตัวหรือเพิกถอนการประกัน จากการพูดคุยกับทางทนายความทราบว่า พวกเขาถูกควบคุมตัวในสภาพที่เลวร้าย ซึ่งทางเรากังวลอย่างยิ่งต่อปัญหาสุขภาพและสวัสดิภาพของพวกเขา เนื่องจากทั้งจตุภัทร์ และพริษฐ์ ได้ติดเชื้อโควิด-19 ตั้งแต่อยู่ระหว่างการควบคุมตัว นอกจากนั้นเรายังมีความกังวลต่อกรณีการฟ้องคดีต่อผู้ชุมนุมโดยสงบคนอื่นๆ รวมทั้งกรณีของ “รุ้ง” ปนัสยา สิทธิจิรวัฒนกุล ซึ่งได้ถูกแจ้งข้อหาในคดีอาญาเพิ่มเติมจากการชุมนุมโดยสงบเมื่อวันที่ 22 กันยายนที่ผ่านมา” ปิยนุช กล่าว ผู้อำนวยการ แอมเนสตี้ ประเทศไทยยังระบุอีกว่า ตั้งแต่ปีที่ผ่านมาจนถึงปัจจุบันมีบุคคลอย่างน้อย 1,634 คน รวมถึงเด็กและเยาวชนอายุต่ำกว่า 18 ปี จำนวน 257 คน ใน 166 คดี ถูกดำเนินคดีอาญาเพียงเพราะใช้สิทธิในเสรีภาพการแสดงออกและการชุมนุมโดยสงบ ซึ่งหลายคนเสี่ยงที่จะได้รับโทษจำคุกเป็นเวลานาน อาจถึงขั้นถูกจำคุกตลอดชีวิต นอกจากนั้นทางเจ้าหน้าที่ตำรวจยังได้ตอบโต้การชุมนุมโดยใช้มาตรการควบคุมฝูงชน ซึ่งมักละเมิดสิทธิของผู้ชุมนุม โดยเจ้าหน้าที่ตำราวจได้ตอบโต้โดยการใช้กำลังโดยไม่จำเป็นและเกินกว่าเหตุเพื่อสลายการชุมนุม ทั้งยิงแก๊สน้ำตา เครื่องฉีดน้ำแรงดันสูงผสมสารเคมี ทุบตีและใช้กระสุนยางด้วย สำหรับในประเทศไทย ตลอดระยะเวลากว่าหนึ่งเดือนที่ผ่านแอมเนสตี้ อินเตอร์เนชั่นแนล ประเทศไทย ได้รณรงค์เพื่อรวบรวมรายชื่อภายใต้ปฏิบัติการด่วนที่มีการณรงค์ไปทั่วโลก ต่อกรณีการปราบปรามผู้ชุมนุมโดยสงบอย่างต่อเนื่องในประเทศไทย โดยได้มีการทำแคมเปญรณรงค์ออนไลน์บนเว็บไซต์ของแอมเนสตี้ ประเทศไทย และเว็บไซต์ของ Change.org จนสามารถรวบรวมรายชื่อผู้สนับสนุนได้เกือบสามหมื่นรายชื่อ “เราขอเรียกร้องให้รัฐบาลไทยยุติวงจรของการปราบปรามผู้เห็นต่าง และปฏิบัติตามพันธกรณีด้านสิทธิมนุษยชนระหว่างประเทศของไทย รวมทั้งเคารพและปกป้องสิทธิในเสรีภาพการแสดงออกและการชุมนุมโดยสงบ และประกันว่าการปฏิบัติต่อการชุมนุมของเจ้าหน้าที่ตำรวจ รวมทั้งการชุมนุมที่ไม่สงบ จะต้องเป็นไปตามหลักความจำเป็นและได้สัดส่วน เจ้าหน้าที่ต้องงดเว้นจากการใช้กำลังเกินกว่าเหตุ ซึ่งเกิดขึ้นอย่างต่อเนื่องในระหว่างการชุมนุมตั้งแต่ปี 2563 จนถึงปัจจุบัน และเจ้าหน้าที่ตำรวจต้องคุ้มครองสิทธิของผู้ชุมนุมโดยสงบ ไม่ให้ถูกแทรกแซงหรือถูกกระทำด้วยความรุนแรงจากบุคคลที่สามด้วย” ปิยนุชกล่าว ทั้งนี้ ทางแอมเนสตี้ อินเตอร์เนชั่นแนล มีข้อเรียกร้องถึงรัฐบาลไทย ดังต่อไปนี้ 1. ยุติการดำเนินคดีอาญาทั้งปวงโดยทันทีต่อบุคคลที่ตกเป็นเป้าหมาย เพียงเพราะใช้สิทธิมนุษยชนของตนเอง และปล่อยตัวผู้ที่ถูกควบคุมตัวโดยพลการในขณะนี้ 2. อนุญาตให้บุคคลสามารถแสดงความเห็นของตนและสามารถชุมนุมโดยสงบได้ และไม่กำหนดเงื่อนไขการประกันตัวจนเกินขอบเขตที่อาจเป็นการจำกัดการใช้สิทธิของพวกเขาโดยพลการ 3. ให้ดำเนินการสอบสวนโดยทันที อย่างรอบด้าน ไม่ลำเอียง และโปร่งใสต่อการรายงานที่ว่ามีการใช้กำลังโดยไม่จำเป็นและเกินกว่าเหตุของเจ้าหน้าที่ตำรวจระหว่างการควบคุมตัวบุคคลและควบคุมการชุมนุมในทุกกรณี ให้นำตัวผู้ต้องสงสัยเข้าสู่กระบวนการไต่สวน และให้ประกาศใช้แนวปฏิบัติของตำรวจที่สอดคล้องกับมาตรฐานระหว่างประเทศ รวมทั้งหลักการพื้นฐานขององค์การสหประชาชาติว่าด้วยการใช้กำลังและอาวุธปืนของเจ้าหน้าที่ผู้บังคับใช้กฎหมาย รุ้ง ปนัสยา สิทธิจิรวัฒนกุล นักเคลื่อนไหวทางการเมือง กล่าวว่า สิ่งที่ต้องการจะขอในวันนี้ คือการขอให้ทางการไทยคืนสิทธิในการประกันตัวแก่ผู้ต้องขังทางการเมืองทุกคน เพราะผู้ต้องขังทางความคิดไม่จำเป็นต้องอยู่ในนั้นแต่แรกอยู่แล้ว ""การเมืองเราต่อสู้กันด้วยอุดมการณ์ ด้วยความคิด แต่เมื่อมีผู้มีอำนาจมากกว่าคนหนึ่ง และมีผู้ต้องการมาต่อต้าน แล้วเขาก็ใช้อำนาจนั้นในการจับขังทุกคนที่เขาไม่ต้องการให้อยู่ข้างนอก ซึ่งเราคิดว่าเรื่องแบบนี้เป็นเรื่องที่น่าละอายต่อชาวโลก มันเป็นสิ่งที่มันน่าอับอายมาก ๆ ที่เราพร่ำพูดว่าประเทศเราเป็นประชาธิปไตย อยากให้เด็กๆ โตมาเป็นอนาคตของประเทศ เรียนเก่งๆ ฉลาดๆ จะได้โตมาเป็นคนที่มีคุณภาพของประเทศนี้ แล้วพอเราเรียนมา เรารู้ปัญหา เราออกมาพูด คุณก็จับขังพวกเรา และดำเนินคดีต่อพวกเรา เช่นนั้นแล้ว สิ่งที่จะขอวันนี้ คือการให้สิทธิประกันตัวแก่ผู้ต้องขังทางการเมืองทุกคน เพราะเขาไม่จำเป็นต้องอยู่ในนั้นแต่แรกอยู่แล้ว และเมื่ออยู่นานเข้า ในเรือนจำก็ยังแก้ปัญหาโควิดไม่ได้ และคิดว่ากำลังจะกลับมาระบาดอีกรอบด้วยซ้ำในเรือนจำ แต่มันไม่เคยถูกพูดถึง เพราะในนั้นเป็นแดนสนธยา ถ้าไม่มีคนออกมาพูดก็คงไม่มีข้อมูลว่าคนในเรือนจำมีคนติดโควิดไปแล้วกี่คน เราไม่มีทางรู้หรอกว่าในนั้นจะเกิดอะไรขึ้นกับเพื่อนเราบ้าง เช่นนั้นเราต้องเรียกร้องให้ปล่อยตัวเขาออกมาอย่างเร็วที่สุดเท่าที่จะทำได้ ถ้าเราจะสู้กันทางความคิด เราก็มาสู้กันข้างนอก"" ปนัสยา กล่าว พร้อมย้ำว่า ที่คุณทำแต่ละอย่างในแต่ละประเทศ ทั้งการสลายการชุมนุมเอง การดำเนินคดีต่อผู้ชุมนุม การจับขังผู้ชุมนุม มันไม่มีอะไรดีเลย แต่มันดีสำหรับนายก และที่คุณได้เป็นรัฐบาลในตอนนี้ เราขอถามจริง ๆ ว่าคุณคิดว่ามันบริสุทธิ์ใจไหม เราคิดว่ามันไม่ใช่ ด้าน สมพาศ นิลพันธ์ ที่ปรึกษาสำนักงานปลัดสำนักนายกรัฐมนตรี ตัวแทนรับรายชื่อแทนนายกรัฐมนตรี กล่าวเพียงสั้นๆ ว่า ""ขอบคุณครับ จะนำเสนอท่านนายกรัฐมนตรีเพื่อให้พิจารณาต่อไป"" ข่าวการเมืองสิทธิมนุษยชนปนัสยา สิทธิจิรวัฒนกุลแอมเนสตี้ อินเตอร์เนชั่นแนลchange.orgการประกันตัวปิยนุช โคตรสารติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/NcLxcx-qRCA/95740,2021_11_01
รายงานความรุนแรงต่อสื่อมวลชน: ถูกคุกคาม ทำร้าย ฟ้องปิดปาก จนกลายเป็นเรื่องปกติ,"Submitted on Mon, 2021-11-01 17:34ภาพจาก iLaw แม้มีการเลือกตั้งเมื่อปี 2562 แต่สื่อมวลชนไทยยังคงถูกคุกคาม เซ็นเซอร์ และดำเนินคดี ส่วนคดีนักข่าวที่เสียชีวิตจากการสลายการชุมนุมปี 2553 ยังไม่สามารถนำตัวคนผิดมาลงโทษ ความรุนแรงต่อสื่อมวลชนมีทั้ง 1. ทางกายภาพที่เป็นภัยต่อชีวิตโดยตรง 2. ทางโครงสร้าง เช่น กฎหมาย การกำกับดูแลที่คลุมเครือ ไม่เป็นธรรม โครงสร้างตลาดไม่เอื้อต่อการแข่งขันอย่างเสรีและการนำเสนอเนื้อหาหลากหลาย กลไกเชิงองค์กรที่ไม่ส่งเสริมสิทธิ-สวัสดิภาพของคนทำงาน 3. ทางวัฒนธรรม คือวิธีคิดที่ไม่เป็นประชาธิปไตย ไม่เป็นไปตามหลักสิทธิมนุษยชน ท่ามกลางการชุมนุมมากกว่าพันครั้ง มีสื่อมวลชนถูกจับกุมขณะทำหน้าที่อย่างน้อย 5 คน ถูกยิงกระสุนยางอย่างน้อย 14 คน ถูกทำร้ายร่างกายอย่างน้อย 3 คน และบาดเจ็บจากวัตถุคล้ายระเบิด พลุ หรือปะทัด อย่างน้อย 4 คน ผู้ถูกจับและได้รับบาดเจ็บทั้งหมดมีสัญลักษณ์แสดงตนเป็นสื่อมวลชน และส่วนใหญ่ได้รับบาดเจ็บขณะยืนรวมกันเป็นกลุ่ม ขณะที่ศาลยังไม่เคยเรียกผู้เกี่ยวข้องมาไต่สวนเพื่อคุ้มครองการทำงานของสื่อมวลชนแม้แต่ครั้งเดียว การฟ้องปิดปากเป็นอีกอีกวิธีที่มักถูกใช้คุกคามการทำงานของสื่อมวลชน โดยเฉพาะในประเด็นความขัดแย้งบนฐานทรัพยากร โครงการพัฒนา และสิทธิแรงงาน สื่อมวลชนในสถานการณ์ชายแดนใต้เสี่ยงต่อการถูกติดตามคุกคาม หรือควบคุมตัวตามอำเภอใจ รวมถึงคุกคามไปที่แหล่งข่าวเพื่อกดดันไม่ให้สื่อมวลชนรายงานข่าว หลายกรณีที่การทำร้ายร่างกายสื่อมวลชนถูกทำให้เป็นเรื่องปกติ เช่น กรณีที่ พล.อ.ประยุทธ์ จันทร์โอชา ฉีดสเปรย์แอลกอฮอล์ใส่ผู้สื่อข่าว หรือ พล.อ.ประวิตร วงษ์สุวรรณ ที่ปรากฏภาพใช้มือทำท่าคล้ายชกหรือตบผู้สื่อข่าวอย่างน้อย 3 ครั้ง โดยมีผู้สื่อข่าวรายหนึ่งอธิบายว่าเป็นเพียงการหยอกล้อ นักวิชาการและสื่อมวลชนอิสระเห็นว่า การคุกคามสื่อมวลชนทำให้ประชาชนไม่ได้รับข้อเท็จจริงอย่างครบถ้วน รวมถึงขาดพื้นที่คลี่คลายความขัดแย้ง ขณะที่ผู้ประสานงาน DemAll ชี้ว่า สื่อมวลชนอิสระเสี่ยงต่อการคุกคามมากขึ้น และสื่อมวลชนจำนวนมากได้รับผลกระทบทางใจจากการเผชิญความรุนแรง อาจารย์นิเทศศาสตร์ชี้ว่า การยึดมั่นในแนวทางประชาธิปไตยเป็นปัจจัยสำคัญในการยุติความรุนแรงต่อสื่อมวลชน โดยทุกภาคส่วนต้องช่วยกันยืนยันว่าความรุนแรงไม่ใช่สิ่งที่ยอมรับได้ และต้องมีกระบวนการสอบสวนหาข้อเท็จจริง สร้างกระบวนการรับผิดชอบที่ไม่ใช่แค่ลงโทษผู้ก่อความรุนแรง รวมถึงมีกลไกคุ้มครองเยียวยาผู้เสียหายทั้งทางร่างกายและจิตใจ สถานการณ์สื่อมวลชนในประเทศไทย ฟรีดอมเฮาส์ (Freedom House) จัดระดับให้ประเทศไทยอยู่ในสถานะ “ไร้เสรีภาพ” อย่างต่อเนื่องหลังการรัฐประหารโดยคณะรักษาความสงบแห่งชาติ (คสช.) เมื่อ 22 พ.ค. 2557 ก่อนจะยกระดับเป็น “มีเสรีภาพบางส่วน” หลังมีการจัดการเลือกตั้งทั่วไปเมื่อปี 2562 และกลับมาสู่สถานะ “ไร้เสรีภาพ” ในอีก 1 ปีให้หลัง สำหรับเสรีภาพสื่อมวลชนของไทยในปี 2562 ฟรีดอมเฮาส์ระบุในรายงานเสรีภาพโลกประจำปี 2563 ว่า ประกาศ คสช. ที่มีเนื้อหาควบคุมการทำงานของสื่อมวลชนถูกยกเลิก หลังสื่อมวลชนทั้งไทยและต่างประเทศต้องตกอยู่ภายใต้การเซ็นเซอร์ การคุกคาม และดำเนินคดีภายใต้รัฐบาลทหาร แต่กฎหมายที่จำกัดเสรีภาพและความเป็นอิสระของสื่อมวลชนจำนวนหนึ่งยังคงมีผลบังคับใช้ต่อไป ฟรีดอมเฮาส์ยังระบุถึงกรณีนักข่าวชาวเบลเยี่ยมถูกควบคุมตัวไปจากที่พัก หลังพยายามสัมภาษณ์นักกิจกรรมทางการเมืองที่ถูกทำร้ายร่างกายในช่วงก่อนการเลือกตั้ง และกรณีที่ศาลชั้นต้นตัดสินจำคุกผู้สื่อข่าววอยซ์ทีวี จากการทวีตเกี่ยวกับสิทธิแรงงานในฟาร์มไก่แห่งหนึ่งด้วย ด้านรายงานเสรีภาพโลก ประจำปี 2564 ฟรีดอมเฮาส์ระบุว่า รัฐบาลของ พล.อ.ประยุทธ์ จันทร์โอชา ประกาศสถานการณ์ฉุกเฉิน โดยอาศัย พ.ร.ก.การบริหารราชการในสถานการณ์ฉุกเฉิน พ.ศ. 2548 ที่มีเนื้อหาจำกัดการรายงานของสื่อมวลชน ร่วมกับ พ.ร.บ.การกระทำความผิดเกี่ยวกับคอมพิวเตอร์ ซึ่งมีโทษจำคุกสูงสุดถึง 5 ปี และทำให้สื่อมวลชนเผชิญกับการดำเนินคดี รวมถึงคำขอให้ลบเนื้อหา มีนักข่าวถูกจับกุมขณะรายงานการชุมนุมต่อต้านรัฐบาล และรัฐบาลร้องขอต่อศาลให้ปิดสำนักข่าวอย่างน้อย 4 แห่ง ส่วนดัชนีเสรีภาพสื่อโลก ประจำปี 2564 โดยผู้สื่อข่าวไร้พรมแดน (Reporters without Borders: RSF) ระบุว่า สถานการณ์เสรีภาพสื่อหลังการเลือกตั้งปี 2562 ไม่เปลี่ยนแปลงไปจากช่วงเวลาก่อนหน้ามากนัก ยังคงมีการตอบโต้การวิพากษ์วิจารณ์รัฐบาลด้วยกฎหมายที่เข้มงวด โดยกระบวนการยุติธรรมที่พร้อมปฏิบัติตามคำสั่ง นอกจากนี้ RSF ยังกล่าวถึง พ.ร.บ.การรักษาความมั่นคงปลอดภัยไซเบอร์ พ.ศ. 2562 ที่เพิ่มอำนาจฝ่ายบริหาร และอาจเป็นภัยคุกคามต่อข้อมูลออนไลน์ รวมถึงการใช้กฎหมายหมิ่นประมาทกษัตริย์ฯ ตามประมวลกฎหมายอาญา มาตรา 112 มีโทษจำคุกระหว่าง 3-15 ปี เป็นเครื่องมือปิดกั้นการแสดงออกของประชาชนละสื่อมวลชนที่ไม่เห็นด้วยกับรัฐบาล ขณะที่การชุมนุมเรียกร้องประชาธิปไตยในปี 2563 ทำให้สื่อมวลชนเซ็นเซอร์ตนเองขนานใหญ่ โดยข้อเรียกให้ปฏิรูปสถาบันกษัตริย์ถูกลบออกจากการรายงานข่าวของสื่อมวลชนกระแสหลักอย่างเป็นระบบ รัฐบาลไทยยังใช้วิกฤตการระบาดของโควิด-19 ออกกฎหมายห้ามการรายงานข้อมูลเท็จหรือก่อให้เกิดความหวาดกลัว ทั้งยังจับกุมหรือส่งกลับนักข่าวหรือบล็อกเกอร์ชาวกัมพูชา จีน และเวียดนาม ที่ลี้ภัยเข้ามาในประเทศไทยให้กลับไปเผชิญการจำคุกในประเทศเหล่านั้น ด้านข้อมูลจาก UNESCO observatory of killed journalists ระบุว่า ประเทศไทยไม่มีนักข่าวถูกฆาตกรรมตั้งแต่ปี 2556 อย่างไรก็ตาม นักข่าว 2 ราย ที่เสียชีวิตระหว่างรายงานข่าวการสลายการชุมนุมเมื่อปี 2553 ยังไม่สามารถหาตัวผู้กระทำผิดได้ ส่วนอีก 3 รายไม่มีข้อมูลการสอบสวน นิยามความรุนแรงต่อสื่อมวลชน พรรษาสิริ กุหลาบ อาจารย์คณะนิเทศศาสตร์ จุฬาลงกรณ์มหาวิทยาลัย ผู้ศึกษาเรื่องวารสาศาสตร์กับสถานการณ์ความขัดแย้ง กล่าวว่า งานของสื่อมวลชนเกี่ยวข้องกับความรุนแรงโดยตรง เนื่องจากสื่อมวลชนเป็นหน้าด่านในการค้นหาข้อเท็จจริง ตั้งคำถาม ตรวจสอบปรากฏการณ์ที่เกิดขึ้นในสังคม ซึ่งหลายกรณีเป็นสถานการณ์ที่มีความรุนแรง เสี่ยงต่อชีวิตและสุขภาพจิตของคนทำงาน รวมถึงความมั่นคงยั่งยืนขององค์กร อาจารย์คณะนิเทศศาสตร์ กล่าวเพิ่มว่า ความเสี่ยงและอันตรายต่อชีวิตของผู้สื่อข่าวอาจเกิดจากการเข้าไปในสถานที่และปฏิสัมพันธ์กับผู้คนโดยตรงเพื่อเก็บข้อมูล เช่น ในการรายงานข่าวการชุมนุมประท้วง การปะทะกันระหว่างผู้มีอาวุธ เหตุการณ์ความไม่สงบ สงคราม การก่อการร้าย รวมถึงสถานการณ์โรคระบาด หรือภัยพิบัติ หรือการตรวจสอบการใช้อำนาจในทางที่ผิดของรัฐหรือกลุ่มผลประโยชน์ต่างๆ โดยข้อมูลจากคณะกรรมการคุ้มครองผู้สื่อข่าว (Committee to Project Journalists: CPJ) พบว่า มีสื่อมวลชนเสียชีวิตจากการรายงานข่าวประเด็นการเมือง ทุจริต สิทธิมนุษยชน มากกว่าการรายงานข่าวสงคราม ทั้งนี้ พรรษาสิริให้ข้อมูลว่า หากพิจารณาจากรายงานเกี่ยวกับความรุนแรงต่อสื่อมวลชน ที่จัดทำโดยองค์กรด้านสิทธิมนุษยชน และองค์กรระหว่างประเทศ จะสอดคล้องกับทฤษฎีเรื่องความรุนแรงที่ Johan Galtung นักวิชาการด้านสันติศึกษาเสนอไว้ โดยแบ่งความรุนแรงเป็น 3 ระดับ ดังนี้ 1. ความรุนแรงทางตรงหรือความรุนแรงเชิงกายภาพ (direct/physical violence) คือ เหตุการณ์ที่เป็นภัยต่อชีวิตโดยตรงและมักจะเป็นเหตุการณ์ที่เห็นได้ชัดเจน ไม่ว่าจะเป็นการข่มขู่ ทำร้าย ทำให้บาดเจ็บหรือเจ็บป่วย คุกคามทางเพศ ลักพาตัว กักขังหน่วงเหนี่ยว รวมถึงการฆาตกรรม 2. ความรุนแรงเชิงโครงสร้าง (structural violence) คือ กลไกทางกฎหมาย กฎระเบียบ รวมถึงโครงสร้างตลาดที่ไม่เอื้อให้สื่อมวลชนทำงานได้อย่างอิสระ โดยพรรษาสิริยกตัวอย่างความรุนแรงเชิงโครงสร้าง 4 กลไก ดังนี้ กลไกทางกฎหมายที่กว้างขวางคลุมเครือ หรือไม่เป็นธรรม เช่น การดำเนินคดี คำสั่ง ประกาศ หรือมาตรการที่ปิดกั้นสิทธิการสื่อสาร ทั้งเสรีภาพสื่อ สิทธิเสรีภาพในการเข้าถึงข้อมูลข่าวสาร เสรีภาพการแสดงความคิดเห็น อาทิ การขู่ว่าจะดำเนินคดีฐานเผยแพร่ข้อมูลเท็จ หรือร่างพระราชบัญญัติข้อมูลข่าวสารราชการที่มีบทลงโทษสื่อมวลชน กลไกการกำกับดูแลที่คลุมเครือและไม่เป็นธรรม การให้ใบอนุญาต การสอบสวน ลงโทษ สั่งปิดช่องทางนำเสนอ การเซ็นเซอร์เนื้อหาทั้งก่อนและหลังการเผยแพร่ หรือการกีดกันว่าไม่ใช่พวกเดียวกันจึงไม่ได้รับการคุ้มครอง เช่น การปฏิเสธไม่ให้เป็นสมาชิกองค์กรวิชาชีพสื่อ โครงสร้างตลาดที่ไม่เอื้อต่อการแข่งขันอย่างเสรีและการนำเสนอเนื้อหาที่หลากหลาย เช่น การจัดสรรคลื่นความถี่สำหรับสื่อแพร่ภาพกระจายเสียงที่เน้นผลประโยชน์ทางธุรกิจของรัฐมากกว่าประโยชน์สาธารณะและสิทธิการสื่อสารของประชาชน ส่งผลให้คลื่นวิทยุชุมชนของประชาชนหายไป ขณะที่ช่องบริการสาธารณะก็นับรวมสถานีวิทยุโทรทัศน์กองทัพบก (TV5HD) และผู้เป็นเจ้าของโครงข่าย (MUX) คือ องค์กรรัฐ ได้แก่ กรมประชาสัมพันธ์ กองทัพบก รัฐวิสาหกิจอย่าง บริษัท อสมท จำกัด (มหาชน) และสื่อสาธารณะอย่างไทยพีบีเอส ซึ่งไม่ต่างจากการที่หน่วยงานรัฐเป็นผู้ครองคลื่นความถี่ในสมัยก่อน ซึ่งพรรษาสิริเห็นว่า เป็นก้าวที่ถดถอยมากของการปฏิรูปโครงสร้างสื่อ กำแพงกีดกั้นการเข้าสู่การประกอบการสูง (entry barrier) เช่น ต้องมีต้นทุนสูง หากไม่ใช่ทุนใหญ่ก็ยากจะประกอบธุรกิจสื่อ อคติทางอัลกอริทึ่มของผู้ให้บริการแพลตฟอร์มที่เน้นยอด engagement ซึ่งเอื้อการแพร่กระจายข้อมูลบิดเบือน-ข้อมูลเท็จ การแบ่งรายได้จากโฆษณาและยอดการเข้าชมกับผู้ผลิตเนื้อหาที่ไม่โปร่งใส กลไกเชิงองค์กรที่ไม่ส่งเสริมสิทธิ-สวัสดิภาพของคนทำงาน เช่น บทบาทของสหภาพแรงงานในการต่อรองเรื่องสิทธิแรงงาน การยืนหยัดในเสรีภาพการแสดงความคิดเห็นของประชาชน โดยไม่เน้นการทำงานหลังบ้านหรือล็อบบี้ เพื่อปกป้องผลประโยชน์ของตนเอง มากกว่าจะให้ความสำคัญต่อเสรีภาพการแสดงออก 3. ความรุนแรงเชิงวัฒนธรรม (cultural violence) คือ วิธีคิดที่ไม่เป็นประชาธิปไตย ไม่เป็นไปตามหลักสิทธิมนุษยชนของสถาบันที่มีอำนาจ ผู้บริหารและคนทำงานสื่อ และสังคมที่ไม่เอื้อให้สื่อมวลชนทำงานได้อย่างอิสระ เช่น ความคิดความเชื่อต่อเรื่องที่สังคมห้ามพูด ห้ามตั้งคำถาม หรือมองว่าเบี่ยงเบนไปจากกรอบศีลธรรมอันดี ความสงบเรียบร้อย ซึ่งบางครั้งไม่สอดคล้องกับคุณค่าสากลของสังคมประชาธิปไตยที่ส่งเสริมความเท่าเทียมและสิทธิมนุษยชน หรือแนวคิดเรื่องพลเมืองโลก เช่น เรื่องเกี่ยวกับสถาบันกษัตริย์ ศาสนา ความเป็นรัฐชาติ (พุทธ-ราชาชาตินิยม) เมื่อสื่อตั้งคำถามต่อประเด็นเหล่านี้ก็จะถูกป้ายสีตีตรา เช่น เป็นส่วนหนึ่งของพวกชังชาติ-ผังล้มเจ้า หรือกรณีที่ฐปนีย์ เอียดศรีไชย รายงานเกี่ยวกับชาวโรฮิงญาที่อพยพมาทางเรือ ก็ถูกโจมตีว่าไม่รักชาติ เห็น “คนอื่น” ดีกว่า ทัศนคติของบุคคลในรัฐบาลและหน่วยงานราชการที่เห็นว่าการตรวจสอบ การตั้งคำถามของสื่อมวลชนเป็นปฏิปักษ์ต่อรัฐ เช่น กรณีโดนัลด์ ทรัมป์ อดีตประธานาธิบดีสหรัฐอเมริกา หรือการตอบโต้แบบดุเดือด ข่มขู่ หรือไม่ยอมตอบคำถามของนายกรัฐมนตรี รองนายกรัฐมนตรี รัฐมนตรี ผู้บริหารหน่วยงานรัฐ หรือการสั่งสอนว่าสื่อต้องให้ความร่วมมือกับรัฐ เป็นต้น วัฒนธรรมองค์กรแบบอนุรักษ์นิยม เช่น ความเป็นเจ้าของ ระบบอาวุโส สังคมแบบชายเป็นใหญ่ ต้องเป็นหญิงแกร่ง มีวิถีชีวิตแบบเดียวกับผู้ชาย จึงจะได้รับการส่งเสริมสนับสนุน รวมถึงการไม่ให้ความสำคัญกับปัญหาการคุกคามทางเพศ การขาดความไหวรู้เรื่องเพศสภาพ (gender sensitivity) การแบ่งชนชั้นระหว่างนักข่าวส่วนกลาง นักข่าวท้องถิ่น/สตริงเกอร์ ที่เป็นเหมือนลูกจ้าง ไม่ได้เป็นหุ้นส่วนในการทำงานข่าว จึงไม่ได้รับการคุ้มครองสวัสดิภาพมากนัก น้ำแรงดันสูง แก๊สน้ำตา กระสุนยาง การจับกุม ทำร้ายร่างกาย พลุ: สื่อมวลชนตกเป็นเป้าความรุนแรงในสถานการณ์การชุมนุม ม็อบเดตาไทยแลนด์รวบรวมข้อมูลการชุมนุมสาธารณะในประเทศ ตั้งแต่ปี 2563 ถึง 29 ต.ค. 2564 พบว่า มีการชุมนุมอย่างน้อย 1,291 ครั้ง และถูกสลายการชุมนุมอย่างน้อย 58 ครั้ง ท่ามกลางสถานการณ์การชุมนุมเหล่านี้ มีสื่อมวลชนถูกจับกุมอย่างน้อย 5 คน ถูกยิงกระสุนยางเท่าที่มีรายงานอย่างน้อย 14 คน ถูกทำร้ายร่างกายอย่างน้อย 3 คน และบาดเจ็บจากวัตถุคล้ายระเบิด พลุ หรือปะทัด อย่างน้อย 4 คน ผู้ถูกจับและได้รับบาดเจ็บทั้งหมดมีสัญลักษณ์แสดงตนเป็นสื่อมวลชน และส่วนใหญ่ได้รับบาดเจ็บขณะยืนรวมกันเป็นกลุ่ม แยกจากผู้ชุมนุม การใช้อาวุธสลายการชุมนุมครั้งแรก เริ่มเมื่อรัฐบาลประกาศสถานการณ์ฉุกเฉินร้ายแรงช่วงเช้ามืดวันที่ 15 ต.ค. 2563 ต่อมาเจ้าหน้าที่ใช้รถฉีดน้ำแรงดันสูง และแก๊สน้ำตาเป็นอาวุธสลายการชุมนุม เมื่อ 16 ต.ค. 2563 กิตติ พันธภาค ผู้สื่อข่าวประชาไท ถูกควบคุมตัวขณะถ่ายทอดสดสถานการณ์วันนั้น โดยถูกเคเบิลไทร์รัดข้อมือไพล่หลังกว่า 2 ชั่วโมง และถูกตั้งข้อหาขัดคำสั่งเจ้าพนักงาน ก่อนได้รับการปล่อยตัว ขณะที่ผู้สื่อข่าวที่อยู่ในพื้นที่เพื่อรายงานสถานการณ์ได้รับผลกระทบทางร่างกาย เช่น มีอาการแสบระคายเคืองผิวหนังและระบบทางเดินหายใจ เนื่องจากการสลายการชุมนุมที่ไม่เป็นไปตามกฎหมายระหว่างประเทศ กิตติ พันธภาค ผู้สื่อข่าวประชาไท ขณะถูกจับกุม หลังจากนั้น เจ้าหน้าที่ยังคงใช้อาวุธสลายการชุมนุมอย่างต่อเนื่องจนถึงปัจจุบัน โดยยกระดับความรุนแรงเพิ่มขึ้นเรื่อยๆ เช่น ปรากฏการใช้กระสุนยางเป็นครั้งแรกใน #ม็อบ17พฤศจิกา ปี 2563 ที่หน้ารัฐสภา และเริ่มจับกุมโดยปรากฏภาพใช้กำลังทำร้ายร่างกายในที่เกิดเหตุที่ #ม็อบ13กุมภา ปี 2564 หน้าศาลหลักเมือง ใช้กำลังสลายการชุมนุมต่อเนื่อง 5 ชั่วโมง จับกุมนักข่าว-ประชาชนกว่าร้อยคน เล่าม็อบ 17 พ.ย. 63 หน้ารัฐสภา จากช่างภาพสองจุด ตร.ถอยเปิดทางปะทะจริงหรือไม่ ชุมนุม 13 ก.พ.: ทำร้ายพยาบาลอาสา-ยิงการ์ดอาชีวะ รวมเหตุรุนแรงหลังแกนนำ ""ราษฎร"" ยุติการชุมนุม #ม็อบ16มกรา 2564 ตำรวจจับกุมผู้ทำกิจกรรมเขียนป้ายผ้าที่อนุสาวรีย์ประชาธิปไตย ทำให้ประชาชนมารวมตัวชุมนุมแสดงความไม่พอใจที่แยกสามย่านเพื่อกดดันให้ปล่อยผู้ถูกจับกุม ขณะตำรวจควบคุมฝูงชนเข้าล้อมพื้นที่เพื่อสลายการชุมนุม มีเสียงระเบิดดังขึ้น 1 ครั้ง บริเวณหน้าห้างจามจุรีสแควร์ ธนกร วงศ์ปัญญา ผู้สื่อข่าวเดอะสแตนดาร์ดได้รับบาดเจ็บจากสะเก็ดระเบิดที่ต้นขาด้านซ้าย นอกจากกิตติแล้ว บัญชา (สงวนนามสกุล) ผู้สื่อข่าวสำนักข่าวแนวหน้า เป็นอีกคนที่ถูกจับกุมระหว่างปฏิบัติหน้าที่รายงานเหตุการณ์ #ม็อบ28กุมภา 2564 หน้ากรมทหารราบที่ 1 มหาดเล็กราชวัลลภรักษาพระองค์ ที่ตั้งบ้านพักของ พล.อ.ประยุทธ์ จันทร์โอชา นายกรัฐมนตรี บัญชาให้สัมภาษณ์ผ่านศูนย์ทนายความเพื่อสิทธิมนุษยชนว่า เขาถูกเจ้าหน้าที่วิ่งเข้ามารวบตัว กดลงกับพื้น ถูกเตะ และถูกกระบองตี ก่อนใช้เคเบิลไทร์รัดข้อมือ แม้จะแสดงตัวเป็นสื่อมวลชน แต่บัญชายังถูกตั้งข้อหา ก่อนอัยการมีความเห็นสั่งฟ้องเช่นเดียวกับผู้ชุมนุมอื่น ในข้อหาฝ่าฝืนข้อกำหนดที่ออกตามความในมาตรา 9 แห่ง พ.ร.ก.การบริหารราชการในสถานการณ์ฉุกเฉิน, ข้อหาตาม พ.ร.บ.โรคติดต่อ, ข้อหามั่วสุมใช้กำลังประทุษร้าย ก่อให้เกิดความวุ่นวายในบ้านเมือง, ต่อสู้ขัดขวางเจ้าพนักงาน และทำร้ายร่างกายเจ้าพนักงาน มีโทษจำคุกสูงสุด 5 ปี #ม็อบ20มีนา 2564 การชุมนุมเรียกร้องให้จำกัดอำนาจกษัตริย์ที่สนามหลวง ผู้สื่อข่าว 3 ราย โดย 2 ใน 3 เป็นผู้สื่อข่าวหญิง ถูกยิงกระสุนยางใส่ขณะปฏิบัติหน้าที่บริเวณถนนข้าวสาร ได้แก่ พนิตนาฏ พรหมบังเกิด ผู้สื่อข่าวช่อง 8 ถูกกระสุนยางบริเวณศีรษะจนเกิดรอยช้ำในสมอง ต้องพักรักษาตัวในห้อง ICU 1 คืน ศรายุธ ตั้งประเสริฐ ผู้สื่อข่าวประชาไท ถูกกระสุนยาง 2 นัด บริเวณลำตัวด้านหลัง และธัญญลักษณ์ วรรณโคตร ถูกกระสุนยางที่ขา ทั้ง 3 คน มีสัญญลักษณ์แสดงตัวว่าเป็นสื่อมวลชนชัดเจน ศรายุธ ตั้งประเสริฐ ผู้สื่อข่าวประชาไท ถูกยิงกระสุนยางเข้าที่หลังใน #ม็อบ20มีนา #ม็อบ18กรกฎา 2564 กลุ่มเยาวชนปลดแอกเคลื่อนขบวนจากอนุสาวรีย์ประชาธิปไตยไปยังทำเนียบรัฐบาล โดยเจ้าหน้าที่ตั้งแนวกีดขวางการเคลื่อนขบวนที่แยกผ่านฟ้าลีลาศ บริเวณนั้น ธนาพงศ์ เกิ่งไพบูลย์ ผู้สื่อข่าวพลัสเซเว่น ถูกยิงกระสุนยางเป็นคนแรกของวันเข้าบริเวณสะโพก ขณะยืนรวมกลุ่มกับผู้สื่อข่าว มีสัญลักษณ์ชัดเจน และไม่มีการแจ้งเตือนจากเจ้าหน้าที่ นอกจากนี้ ยังมีผู้สื่อข่าวถูกยิงกระสุนยางอีก 2 ราย ได้แก่ พีระพงษ์ พงษ์นาค ช่างภาพมติชนทีวีถูกกระสุนยางที่บริเวณแขนด้านซ้าย และชาญณรงค์ เอื้ออุดมโชติ ช่างภาพเดอะแมตเทอร์ ถูกกระสุนยางบริเวณแขนซ้าย ให้ประกันตัวนักข่าว นสพ.แนวหน้า ตั้งข้อหาเหมือนผู้ชุมนุม #ม็อบ28กุมภา - ผบช.น. ระบุปฏิบัติหน้าที่โดยสุจริตก็รับฟัง #ม็อบ20มีนา REDEM ชุมนุมสนามราษฎร ส่งสาสน์ร้องจำกัดอำนาจกษัตริย์และลงมาอยู่ใต้รัฐธรรมนูญ #ม็อบ18กรกฎา : นักข่าวถูกยิงด้วยกระสุนยางเข้าสะโพก ไม่มีการแจ้งเตือน ทั้งที่มีสัญลักษณ์สื่อชัดเจน #ม็อบ10สิงหา 2564 เริ่มเกิดผู้ชุมนุมอิสระที่มักจะมารวมตัวกันที่แยกดินแดง โดยมีเป้าหมายเพื่อขับไล่นายกรัฐมนตรี ก่อนจะถูกเรียกว่ากลุ่ม “ทะลุแก๊ซ” ภายหลัง วันดังกล่าว ฐปณีย์ เอียดศรีไชย ผู้สื่อข่าวและผู้ก่อตั้งสำนักข่าว The Reporters ถูกกระสุนยางที่บริเวณขา ขณะที่ภาคีนักกฎหมายสิทธิมนุษยชนระบุว่า มีสื่อมวลชนได้รับบาดเจ็บจากกระสุนยางอย่างน้อย 2 คน ส่วนการชุมนุมของมวลชนอิสระทะลุแก๊ซที่แยกดินแดง #ม็อบ11สิงหา 2564 ไลลา ตาเฮ ช่างภาพอิสระ ที่ส่งภาพให้กับสำนักข่าว Benarnews และ Rice Media Thailand ถูกตำรวจใช้กระบองตีเฉี่ยวแขน ถูกเลนส์กล้องถ่ายภาพเสียหาย สภาพความเสียหายของกล้องถ่ายภาพของไลลา ตาเฮ ช่างภาพอิสระ #ม็อบ13สิงหา 2564 มีสื่อมวลชนถูกยิงกระสุนยางอย่างน้อย 3 คน ทราบเบื้องต้น คือ พิชิตศักดิ์ แก่นนาคำ ผู้สื่อข่าววอยซ์ทีวีถูกยิงบริเวณข้อพับขา เขาให้สัมภาษณ์ผ่านมติชนออนไลน์ด้วยว่า ถูกยิงขณะยืนรวมตัวหลบฝนกับสื่อมวลชนมากกว่า 10 คน ทุกคนสวมปลอกแขนสื่อมวลชน แต่ตำรวจกลับเดินแถวมายิงกระสุนยางใส่ ทั้งที่พยายามแสดงตัวว่าเป็นสื่อมวลชน ไม่ว่าจะชูแขนที่มีปลอกแขน ชูกล้อง หรือชูขาตั้งกล้อง พิชิตศักดิ์ให้ข้อมูลด้วยว่า จุดเดียวกันนั้นมีช่างภาพหญิงคนหนึ่งถูกยิงบริเวณขาด้วย ส่วน #ม็อบ15สิงหา 2564 มีสื่อถูกยิงกระสุนยางอย่างน้อย 2 คน โดยข่าวสดออนไลน์รายงานว่า ช่างภาพวอยซ์ทีวี ถูกยิงบริเวณขา #ม็อบ21สิงหา 2564 ฐปณีย์ เอียดศรีไชย เปิดเผยว่า ผู้สื่อข่าว The Reporters ถูกวัตถุบางอย่างกระแทกเข้าที่หมวกนิรภัยที่สวมอยู่ด้านขวาอย่างแรง เกิดเสียงดัง และควัน ก่อนกระเด็นตกลงพื้น ขณะรายงานสดสถานการณ์ใกล้แยกดินแดง ส่งผลให้เยื่อแก้วหูฉีกขาดเกือบทั้งหมด ต้องพักและสังเกตอาการอย่างน้อย 3 เดือน #ม็อบ29สิงหา 2564 ที่แยกดินแดง เนชั่นออนไลน์รายงานว่า ศุภชัย เพชรเทวี ผู้สื่อข่าวเนชั่น ถูกกระสุนยางยิงใส่บริเวณกกหูขวา ด้านสยามรัฐรายงานว่า มีพลุถูงยิงเข้ามาในกลุ่มนักข่าวที่กำลังเสนอข่าว ทำให้ฉัตรอนันต์ ฉัตรอภิวัน ถูกสะเก็ดพลุได้รับบาดเจ็บที่มือซ้าย และวราพงศ์ น้อยทับทิม ช่างภาพเครือเนชั่น มีรอยฟกช้ำที่มือขวา เดือน ก.ย. 2564 ศูนย์ทนายความเพื่อสิทธิมนุษยชนรายงานว่า มีสื่อมวลชนได้รับบาดเจ็บจากการสลายการชุมนุมอย่างน้อย 5 คน ใน #ม็อบ13กันยา แยกดินแดง ผู้สื่อข่าวเกือบ 20 คน ถูกฉายเลเซอร์ใส่ ก่อนมีกระสุนยางยิงมาจากกรมดุริยางค์ทหารบก ทั้งที่กลุ่มผู้สื่อข่าวอยู่คนละฝั่งถนนกับผู้ชุมนุม นอกจากนี้ ใน #ม็อบ13กันยา ตำรวจยังจับกุมณัฐพงศ์ มาลี ผู้สื่อข่าวสำนักข่าวราษฎร และผู้สื่อข่าวพลเมืองหญิงจากเพจปล่อยเพื่อนเรา ข้อหาฝ่าฝืนข้อกำหนดตามพระราชกำหนดการบริหารราชการในสถานการณ์ฉุกเฉิน ขณะทั้งคู่กำลังถ่ายทอดสดสถานการณ์ที่แยกดินแดง โดยใช้เคเบิลไทร์รัดข้อมือด้วย ณัฐพงศ์ มาลี ผู้สื่อข่าวสำนักข่าวราษฎร ถูกจับกุมขณะรายงาน #ม็อบ13กันยา #ม็อบ27กันยา ผู้สื่อข่าวหญิงจากเพจกะเทยแม่ลูกอ่อนถูกตำรวจผลักดันและพยายามจับกุม แต่มีประชาชนช่วยไว้ได้ทัน #ม็อบ28กันยา ณัฐนนท์ เจริญชัย ผู้สื่อข่าว The Reporters เปิดเผยว่าถูกรถฉีดน้ำแรงดันสูงฉีดใส่จนล้มลงขณะรายงานการชุมนุมของกลุ่มทะลุฟ้าที่แยกนางเลิ้ง ขณะนั้นเขายืนรวมอยู่กับสื่อมวลชนที่กำลังถ่ายทอดสดอีกไม่ต่ำกว่า 10 คน #ม็อบ6ตุลา ปี 2021 “แอดมินนินจา” สื่อมวลชนอิสระช่อง Live Real ถูกจับกุมขณะถ่ายทอดสดสถานการณ์บริเวณแยกดินแดงทั้งที่มีสัญลักษณ์สื่อมวลชนชัดเจน #ม็อบ29ตุลา ปี 2021 การชุมนุมเพื่อไว้อาลัยวาฤทธิ์ สมน้อย เยาวชนวัย 15 ปี ที่มาร่วมชุมนุมหน้า สน.ดินแดง ก่อนถูกยิงเสียชวิต มีรายงานว่าตำรวจยิงกระสุนยางจากรถกระบะที่กำลังเคลื่อนที่ใส่ประชาชนและสื่อมวลชนที่อยู่บนทางเท้าในเขตดินแดง ขณะที่ไอลอว์รายงานว่า ตำรวจยึดโทรศัพท์ของสื่อพลเมืองเพจกะเทยแม่ลูกอ่อนด้วย ตำรวจพยายามยึดโทรศัพท์ของสื่อมวลชนอิสระ เพจกะเทยแม่ลูกอ่อน (ภาพจาก iLaw) ไลลา ตาเฮ ช่างภาพประชาชน กลางดงกระสุนยางและแก๊สน้ำตา 2 นักข่าวพลเมืองถูก ตร.คุมตัวขณะรายงานสถานการณ์ชุมนุมที่ดินแดง ผู้ชุมนุมม็อบ6ตุลา แยกดินแดง ถูกจับอย่างต่ำ 30 ราย สื่อมวลชนอิสระโดนด้วย-คฝ.ถูกกระสุนที่ศีรษะ ทั้งนี้ มีผู้สื่อข่าว 3 คน ได้แก่ ศรายุธ ตั้งประเสริฐ, ธนาพงศ์ เกิ่งไพบูลย์, และชาญณรงค์ เอื้ออุดมโชติ ที่ฟ้องร้องต่อศาลแพ่ง ขอให้คุ้มครองการทำงานขอสื่อมวลชน แต่จนถึงปัจจุบัน ศาลแพ่งยังไม่เคยเรียกผู้เกี่ยวข้องมาไต่สวน รวมถึงยกฟ้องในคดีของศรายุธ โดยให้เหตุผลว่า ไม่อาจทำตามคำขอที่ให้ศาลสั่งห้ามการสลายการชุมนุม และให้สำนักงานตำรวจแห่งชาติสอบสวนการปฏิบัติหน้าที่โดยมิชอบ เพื่อป้องกันไม่ให้เกิดการคุกคามการทำหน้าที่ของสื่อมวลชน ศาลแพ่งยกฟ้อง กรณีผู้สื่อข่าวฟ้องสลายชุมนุมมิชอบ คุกคามการทำหน้าที่สื่อ ศาลแพ่งมีคำสั่งให้ สตช.ระวังสลายชุมนุมโดนสื่อ ไม่รวมผู้ชุมนุม เน้นดำเนินคดี: การรายงานข่าวในสถานการณ์ความขัดแย้งฐานทรัพยากร โครงการพัฒนา ประเด็นสิทธิแรงงาน และการฟ้องปิดปาก ในความขัดแย้งบนฐานทรัพยากร โครงการพัฒนา และสิทธิแรงงาน ไม่พบความรุนแรงทางกายภาพมากนัก นับตั้งแต่หลังการเลือกตั้งปี 2562 เป็นต้นมา การคุกคามการทำงานของสื่อมวลชนมักมาในรูปแบบของการดำเนินคดีจากการเผยแพร่ข่าวเป็นส่วนใหญ่ กรณีคุกคามที่ทำให้สื่อมวลชนรู้สึกไม่ปลอดภัย ได้แก่ กรณีสื่อมวลชนถูกขู่ห้ามทำข่าวเวทีรับฟังความคิดเห็นการขอประทานบัตรเหมืองแร่ ต.คลองใหญ่ อ.ตะโหมด จ.พัทลุง ผู้จัดการออนไลน์รายงานว่า อิสณา อุดมศิลป์ ผู้สื่อข่าวสถานีโทรทัศน์สีกองทัพบกช่อง 7 และลัดดา มณีรัตน์ ผู้สื่อข่าวสถานีโทรทัศน์ไทยพีบีเอส พร้อมด้วยทีมข่าวสถานีโทรทัศน์ไทยรัฐทีวี ทีมข่าวสถานีโทรทัศน์อมรินทร์ทีวี ถูกรถขับตามประกบขณะเก็บภาพประกอบแหล่งต้นน้ำในพื้นที่ จากนั้นมีชายอ้างว่าเป็นตัวแทนบริษัทที่ขอประทานบัตรเหมืองแร่มาสอบถามว่าเป็นผู้สื่อข่าวใช่หรือไม่ พร้อมห้ามไม่ให้ทำข่าวเวทีรับฟังความคิดเห็น ก่อนขับตามประกบจนกว่ารถของทีมสื่อมวลชนจะออกจากพื้นที่รับฟังความเห็น ส่วนการฟ้องคดี สมาคมนักกฎหมายสิทธิมนุษยชนรวบรวมข้อมูลเกี่ยวกับคดีฟ้องปิดปาก (strategic lawsuits against public participation: SLAPPs) ในประเทศไทยไว้ 195 คดี ตั้งแต่ปี 2003ในจำนวนนี้มีสื่อมวลชนถูกดำเนินคดีอย่างน้อย 10 คดี หากนับตั้งแต่ปี 2019 พบว่า มีผู้สื่อข่าวถูกดำเนินคดีอย่างน้อย 3 คดี ได้แก่ คดีฟาร์มไก่ฟ้องหมิ่นประมาทผู้สื่อข่าว VoiceTV คดีละเมิดอำอาจศาลของสฤณี อาชวานันทกุล และบรรณาธิการกรุงเทพธุรกิจ และคดีเหมืองแร่ไทยในเมียนมาร์ฟ้องหมิ่นประมาทปรัชญ์ รุจิวนารมย์ อดีตบรรณาธิการสำนักข่าวสิ่งแวดล้อม คดีฟาร์มไก่ฟ้องหมิ่นประมาทสุชาณี คลัวเทรอ อดีตผู้สื่อข่าววอยซ์ทีวี จากการทวีตรายงานข่าวคำพิพากษาคดีระหว่างบริษัทธรรมเกษตรกับผู้ใช้แรงงานชาวพม่า ที่ศาลสั่งให้เจ้าฟาร์มไก่จ่ายเงินชดเชยแก่แรงงาน เมื่อ 14 ก.ย. 2560 สุชาณี คลัวเทรอ (ภาพจาก iLaw) คดีนี้ ชาญชัย เพิ่มพล เข้าแจ้งความที่ สภ.โคกตูม จ.ลพบุรี เมื่อ 16 พ.ย. 2560 แต่อัยการมีความเห็นไม่สั่งฟ้องคดี เนื่องจากเห็นว่ามีเจตนานำเสนอข่าวคำพิพากษาในฐานะสื่อมวลชนเท่านั้น ไม่ได้จงใจให้บริษัทธรรมเกษตรเสียหาย อย่างไรก็ตาม 1 มี.ค. 2562 บริษัท ธรรมเกษตร โดยชาญชัย เพิ่มพล ผู้รับมอบอำนาจ เป็นโจทก์ยื่นฟ้องสุชาณี ต่อศาลจังหวัดลพบุรี จากทวีตนี้อีกครั้ง ศาลชั้นต้นพิพากษาเมื่อ 24 ธ.ค. 2562 ให้จำคุก 2 ปี ในข้อหาหมิ่นประมาท เนื่องจากเห็นว่าถ้อยคำที่สุชาณีใช้ไม่ตรงกับคำพิพากษา ทำให้บริษัทธรรมเกษตรเสียชื่อเสียง ถูกดูหมิ่น หรือถูกเกลียดชัง ต่อมา ศาลอุทธรณ์พิพากษายกฟ้อง เมื่อ 23 ต.ค. 2563 โดยเห็นว่า ในฐานะสื่อมวลชน สุชาณีได้ข้อเท็จจริงจากการสัมภาษณ์ลูกจ้างชาวพม่าด้วยตนเอง แม้การใช้ถ้อยคำไม่ตรงกับคำพิพากษาแต่ก็เพื่อดึงดูดความสนใจแก่ผู้อ่าน และเป็นคำที่สื่อต่างประเทศก็ใช้เช่นกัน ไม่ใช่เรื่องที่สร้างขึ้นมาเอง ถือเป็นการติชมโดยสุจริต ปัจจุบันคดีอยู่ระหว่างชั้นฎีกา คดีถัดมาเริ่มในเดือน ส.ค. 2562 สฤณี อาชวานันทกุล นักเขียน และยุทธนา นวลจรัส บรรณาธิการข่าวกรุงเทพธุรกิจ ถูกตั้งข้อหาละเมิดอำนาจศาลฎีกา จากการเขียนบทความเผยแพร่ในหนังสือพิมพ์กรุงเทพธุรกิจ เมื่อ 14 พ.ค. 2562 พาดพิงการตัดสิทธิลงสมัครรับเลือกตั้งสมาชิกสภาผู้แทนราษฎร โดยใช้วัตถุประสงค์ประกอบกิจการหนังสือพิมพ์หรือสื่อมวลชนใดๆ ในหนังสือบริคณห์สนธิเป็นเหตุผลในการตัดสิทธิลงสมัครรับเลือกตั้ง ทั้งที่บริษัทของผู้สมัครไม่ได้ประกอบกิจการสื่อ สฤณี อาชวานันทกุล คดีนี้จบลงในเดือน ต.ค. 2562 ด้วยการแถลงขอโทษของสฤณี โดยยินดีตัดถ้อยคำไม่เหมาะสมที่ใช้วิพากษ์วิจารณ์คำตัดสินของศาลฎีกาแผนกคดีเลือกตั้งออกจากบทความ ส่วนคดีล่าสุด คือ บริษัท เมียนมาร์ พงษ์พิพัทธ์ จำกัด บริษัทเหมืองแร่ไทยในเมียนมาร์แจ้งความหมิ่นประมาทต่อปรัชญ์ รุจิวนารมย์ บรรณาธิการสำนักข่าวสิ่งแวดล้อมขณะนั้น จากการรายงานข่าวเรื่อง “ศาลพม่าสั่งบริษัทเหมืองแร่ไทยชดใช้ชาวบ้านทวาย 2.4 ล้านบาท เหตุเหมืองดีบุกทำสิ่งแวดล้อมพัง” เผยแพร่บนเว็บไซต์ของสำนักข่าวสิ่งแวดล้อม เมื่อวันที่ 13 มกราคม 2020 ปัจจุบันคดีอยู่ในชั้นอัยการ ปรัชญ์ รุจิวนารมย์ อย่างไรก็ตาม คดีนี้เป็นคดีที่ 2 ที่บริษัทเหมืองแร่แห่งนี้ดำเนินคดีต่อปรัชญ์ โดยเมื่อปี 2017 บริษัทเคยฟ้องข้อหาหมิ่นประมาท และนำเข้าข้อมูลเท็จตามพระราชบัญญัติการกระทำความผิดเกี่ยวกับคอมพิวเตอร์ จากการเขียนบทความ ""เหมืองแร่ไทยทำลายแหล่งน้ำพม่า"" ลง The Nation ออนไลน์ คดีจบลงด้วยการไกล่เกลี่ยและบริษัทถอนฟ้อง อุทธรณ์ยกฟ้องคดีบริษัทธรรมเกษตร ฟ้องหมิ่นประมาทนักข่าว Voice TV ศาลสั่งยุติการดำเนินคดีสฤณีละเมิดอำนาจศาล หลังลงบทความขอโทษใช้คำไม่เหมาะสม อัยการนครปฐมเลื่อนฟ้องคดีบริษัทเหมืองแจ้งความข้อหาหมิ่นประมาท อดีต บก.กรีนนิวส์ ลงข่าว การรายงานข่าวในสถานการณ์ชายแดนใต้ เหตุการณ์ความไม่สงบในจังหวัดชายแดนภาคใต้ปะทุขึ้นในปี 2547 ต่อเนื่องมาจนถึงปัจจุบัน พรรษาสิริ, ณรรธราวุธ เมืองสุข ผู้ประสานงานสมาพันธ์สื่อไทยเพื่อประชาธิปไตย (Thai Media for Democracy Alliance: DemAll), และนวลน้อย ธรรมสเถียร ผู้สื่อข่าวอิสระ ที่ต่างมีประสบการณ์การเกี่ยวกับการทำข่าวในจังหวัดชายแดนใต้ให้ข้อมูลคล้ายกันว่า สื่อมวลชนไม่ใช่เป้าหมายของการก่อความรุนแรง เหมือนที่เกิดขึ้นกับการรายงานข่าวในสถานการณ์การชุมนุม แต่อาจได้รับบาดเจ็บในลักษณะของลูกหลง อย่างไรก็ตาม นวลน้อยให้ข้อมูลว่า แม้สื่อมวลชนในจังหวัดชายแดนภาคใต้จะไม่ได้เป็นเป้าความรุนแรง หรือถูกจับกุมดำเนินคดีมากเท่าการทำข่าวการชุมนุม แต่ก็ยังมีการข่มขู่และคุกคามต่อเสรีภาพของสื่อมวลชนในระดับที่น่ากังวล นอกจากนี้ เมื่อ 24 พ.ย. 2562 เจ้าหน้าที่ไม่ทราบหน่วยเข้าตรวจค้นร้านกาแฟสดในพื้นที่ตลาดเก่า จ.ยะลา และควบคุมตัวบรรณาธิการบริหาร และเจ้าหน้าที่สำนักสื่อวาร์ตานี (Wartani) 4 คน ได้แก่ รุสลาน มูซอ, มะปากรี ลาเต๊ะ, ฟาอิส, และวีรา มะแตหะ รุสลาน มูซอ บรรรณาธิการบริหารสำนักสื่อ Wartani ให้ข้อมูลว่า ขณะที่กำลังประชุมกองบรรณาธิการเพื่อเตรียมทำประเด็นเรื่องการโจมตีป้อมชุดรักษาความปลอดภัยหมู่บ้าน (ชรบ.) ที่ ต.ลำพะยา อ.เมือง จ.ยะลา ในร้านกาแฟแห่งหนึ่ง มีเจ้าหน้าที่กว่า 10 คันรถ มาขอตรวจค้น โดยอ้างว่ามีผู้ต้องสงสัยอยู่ในร้าน กระทั่งพบตัวผู้ต้องสงสัย แต่เจ้าหน้าที่ขอตรวจบัตรประชาชนของรุสลาน และอ้างว่าหาตัวมานานแล้ว ขอนำตัวไปก่อน โดยมีผู้ถูกควบคุมตัวทั้งหมด 7 คน รุสลานถูพาไปสอบสวนที่ สภ.ยะลา โดยไม่มีทนายความ เจ้าหน้าที่พยายามขอเก็บข้อมูล DNA แต่เขาไม่ยินยอม นอกจากนี้ เจ้าหน้าที่ยังยึดโทรศัพท์เคลื่อนที่เพื่อตรวจสอบเลข IMEI อ้างว่าเก็บไว้เป็นข้อมูล และถ่ายหน้าเฟซบุ๊กและไลน์ไว้ ก่อนปล่อยตัวกลับ และกำชับให้แจ้งคนอื่นว่าเป็นการเข้าใจผิด รุสลานกล่าวว่า ผู้สื่อข่าว Wartani ถูกคุกคามมาโดยตลอด บางครั้งถูกขู่ว่าจะดำเนินคดี รวมไปถึงมีการติดตามการเดินทาง มีเจ้าหน้าที่ไปหาสมาชิกในครอบครัว หรือกระทั่งเรียกพบเพื่อให้รายงานข่าวเบาลง นอกจากการคุกคามผู้สื่อข่าวและครอบครัวแล้ว เจ้าหน้าที่ยังตามไปที่บ้านแหล่งข่าว เพื่อกดดันให้ Wartani ลบข่าว หรือห้ามให้สัมภาษณ์แก่ Wartani อีกด้วย สื่อมวลชนถูกแหล่งข่าวทำร้ายร่างกายจนอาจกลายเป็นเรื่องปกติ สื่อมวลชนประจำทำเนียบรัฐบาลเป็นอีกกลุ่มที่เผชิญกับความรุนแรงทางกายภาพ เช่น กรณีของวาสนา นาน่วม เมื่อปี 2562 ปรากฏภาพที่เธอถูก พล.อ.ประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงกลาโหมชกเข้าที่ท้อง อย่างไรก็ตาม วาสนาชี้แจงว่าเป็นเพียงการหยอกเล่น ไทยพีบีเอสรายงานถ้อยคำของวาสนาด้วยว่า “...เป็นท่าปกติที่จะหยอกล้อ หรือแกล้งนักข่าวที่ถามเยอะ แต่ส่วนใหญ่เป็นนักข่าวสายทหาร จะเดินกัดฟัน แบบหมั่นเขี้ยว เข้ามาชกไหล่ ชกแขน ชกพุงบ้าง จนกลายเป็นเรื่องปกติ” เดือน ม.ค. 2564 นภัส ปราณีตพล ผู้สื่อข่าวสถานีโทรทัศน์อมรินทร์ทีวี ถูกแย่งไมโครโฟน ตบบ่า และล็อกคอ ขณะสัมภษณ์ ‘ลุงพล’ ไชย์พล วิภา ผู้ต้องสงสัยในคดีที่เด็กหญิงหายตัวไปก่อนถูกพบเสียชีวิตที่ ต.กกตูม อ.ดงหลวง จ.มุกดาหาร ซึ่งโด่งดังขึ้นมาจากการติดตามทำข่าวของสื่อมวลชนและบล็อกเกอร์ 9 มี.ค. 2564 พล.อ.ประยุทธ์ จันทร์โอชา นายกรัฐมนตรี ฉีดสเปรย์แอลกอฮอล์ใส่ผู้สื่อข่าวหลายสำนัก หลังถูกถามเรื่องการปรับคณะรัฐมนตรี นอกจากนี้ ในขณะที่ยังเป็นหัวหน้า คสช. พล.อ.ประยุทธ์ เคยโยนเปลือกกล้วย สาดน้ำ โยนซองบะหมี่กึ่งสำเร็จรูป โยนกล่องชุดตรวจวัณโรค และมีภาพตบศีรษะสื่อมวลชนด้วย 3 ก.ย. 2564 อีกครั้งที่ปรากฏภาพ พล.อ.ประวิตร ใช้มือสัมผัสที่ใบหน้าผู้สื่อข่าวชายด้วยอาการฉุนเฉียว และใช้กำปั้นชกที่หน้าผู้สื่อข่าวหญิง หลังถูกถามเกี่ยวกับความขัดแย้งภายในพรรคพลังประชารัฐ ที่ พล.อ.ประวิตร ดำรงตำแหน่งหัวหน้าพรรค ผลกระทบจากความรุนแรง พรรษาสิริกล่าวว่า การที่สื่อมวลชนถูกปฏิบัติด้วยความรุนแรงในระดับต่างๆ เป็นการลิดรอนและคุกคามสิทธิทางการสื่อสารของประชาชน เพราะประชาชนจะไม่ได้รับข้อเท็จจริงอย่างครบถ้วนรอบด้าน รวมถึงไม่มีเวทีในการแลกเปลี่ยน อภิปราย ถกเถียงเพื่อให้เกิดข้อสรุปหรือข้อตกลงบางประการ โดยเฉพาะในความขัดแย้งและวิกฤตที่สังคมต้องการข้อเท็จจริงที่รอบด้านและการพูดคุย เพื่อคลี่คลายความขัดแย้งหรือเดินหน้าไปอย่างไม่ทิ้งใครไว้ข้างหลังได้ พอสื่อมวลชนถูกคุกคาม ไม่สามารถทำหน้าที่ได้อย่างอิสระเสรี ประชาชนก็ขาดอำนาจในการกำหนดชะตาชีวิตของตัวเอง รวมถึงขาดอำนาจต่อรองกับสถาบันที่มีอำนาจด้วย สอดคล้องกับที่นวลน้อยกล่าวว่า ความรุนแรงที่เกิดขึ้นกลายเป็นเงื่อนไขการทำงานของสื่อมวลชน ที่อาจเริ่มต้นจากเรื่องเล็กน้อย แต่ขยายตัวขึ้นเรื่อยๆ จนกระทั่งปัจจุบันแทบจะกลายเป็นมาตรฐานใหม่ หรือเรียกได้ว่า New normal “ถ้าเกิดสิ่งที่เกิดขึ้นที่ดินแดงมันถูกปฏิบัติซ้ำอยู่เรื่อยๆ เราจะได้ New normal ลักษณะที่ว่า ต่อไปถ้ามีการชุมนุม สมมติชุมนุมที่ราชดำเนิน เจ้าหน้าที่อาจจะบอกว่าที่ตรงนี้เป็นพื้นที่ของการจับกุม ห้ามสื่อเข้าไปทำ หมายความว่าสายตาของสาธารณะไปไม่ถึงในบางจุดบางที่ และเราก็จะยอมรับเรื่องนี้เป็น New normal” นวลน้อยกล่าว ด้านณรรธราวุธ แสดงกังวลต่อความปลอดภัยของสื่อมวลชน โดยเฉพาะสื่อมวลชนอิสระ โดยเห็นว่า สื่อมวลชนอิสระมักจะรายงานประเด็นที่สื่อกระแสหลักไม่กล้ารายงาน ทำให้พวกเขาต้องแบกรับความเสี่ยงที่จะต้องเจอกับการคุกคาม กดดัน ทั้งจากกฎหมาย เจ้าหน้าที่รัฐ หรือประชาชนที่ไม่เห็นด้วยกับข้อเรียกร้องที่ถูกนำเสนอ นอกจากผลกระทบต่อความปลอดภัยในชีวิตที่เห็นได้ชัดเจน ผู้ประสานงาน DemAll ยังกล่าวถึงผลกระทบทางจิตใจที่เกิดแก่สื่อมวลชนว่า ผู้สื่อข่าวปัจจุบันเป็น PTSD (Post-traumatic stress disorder) หรือเป็นโรคที่เกิดจากการเผชิญความรุนแรงทางจิตใจอย่างกระทันหันจำนวนมาก หลายคนตื่นเช้ามาต้องไปติดตามการชุมนุมและเจอกับภาวะของความรุนแรง การยิงน้ำ ยิงกระสุนยาง มีพลุ มีดอกไม้ไฟ มีเสียงดัง ตู้ม! อยู่เป็นประจำ โดยไม่รู้ว่าพลุจะถูกแขนขาขาดหรือเปล่า ไม่รู้ว่าจะโดนกระสุนยางบาดเจ็บหรือเปล่า “ความกลัว ความกังวลมันกัดกินใจ แต่ก็ทำอะไรไม่ได้เพราะตอนนี้ลาออกก็ตกงาน การโยกย้ายในวงการสื่อไม่ใช่เรื่องที่จะทำได้ง่ายๆ ก็ต้องอดทนทำกันต่อไป ถ้าที่ไหนมี บ.ก. ดี ก็จะเดินไปบอก บ.ก. แล้ว บ.ก. รับฟังเขา อาจจะหาวิธีการเปลี่ยนทีมอะไรต่างๆ ที่จะออกไปเผชิญปัญหานั้นก็สับเปลี่ยนกันไป แต่ว่าโดยส่วนใหญ่แล้วมันน้อยนะ” ณรรธราวุธกล่าว ข้อเสนอเพื่อยุติความรุนแรงต่อสื่อมวลชน พรรษาสิริเสนอว่า การยึดมั่นในหลักประชาธิปไตยที่ปกป้องและรับรองสิทธิและเสรีภาพของประชาชนอย่างเท่าเทียมกัน โดยเฉพาะสิทธิการสื่อสารที่ครอบคลุมทั้งเรื่องการเข้าถึงข้อมูลข่าวสาร การพูด การแสดงความคิดเห็น และการชุมนุม เป็นปัจจัยสำคัญที่จะยุติความรุนแรงต่อสื่อมวลชน โดยเมื่อเกิดความรุนแรง ทุกภาคส่วนควรมีกระบวนการสอบสวนหาข้อเท็จจริง สร้างกระบวนการรับผิดชอบที่ไม่ใช่แค่ลงโทษผู้ก่อความรุนแรง และมีกลไกคุ้มครองเยียวยาผู้เสียหายทั้งทางร่างกายและจิตใจ อาจารย์คณะนิเทศศาสตร์ยังมีข้อเสนอไปยังผู้เกี่ยวข้องอื่นๆ ดังนี้ 1. รัฐบาล หน่วยงานรัฐ และองค์กรกำกับดูแล ควรบังคับใช้นโยบายและกฎหมายบนพื้นฐานการรับรองสิทธิในการสื่อสารของประชาชน ส่งเสริมความหลากหลายในนิเวศการสื่อสาร และการแข่งขันที่เป็นธรรม สร้างความเข้าใจ และฝึกอบรมทั้งเจ้าหน้าที่รัฐ ประชาชน และสื่อมวลชน เพื่อให้เข้าใจบทบาทให้การคุ้มครองสิทธิเสรีภาพของประชาชน และลดความเสี่ยงที่จะเกิดความรุนแรง นอกจากนี้ รัฐบาล หน่วยงานรัฐ และองค์กรกำกับดูแลต้องเลี่ยงการใช้ความรุนแรงในทุกระดับ และไม่ยอมรับความรุนแรงว่าเป็นสิ่งที่ชอบธรรม 2. ฝ่ายนิติบัญญัติ ควรมีบทบาทในการแก้ไขกฎหมายที่จะคุกคามต่อเสรีภาพของประชาชน รับประกันการเป็นพื้นที่สาธารณะที่ปลอดภัยในการนำเสนอข้อเท็จจริง อภิปราย ถกเถียง เพื่อคลี่คลายความขัดแย้ง 3. องค์กรสื่อ และองค์กรวิชาชีพสื่อ ควร ยึดมั่นในสิทธิทางการสื่อสารและเสรีภาพของประชาชน พร้อมทำความเข้าใจกับความรุนแรงประเภทต่างๆ และบทบาทที่องค์กรจะทำเพื่อป้องกันไม่ให้เกิดความรุนแรง เช่น การอบรม เผยแพร่ข้อมูล โดยไม่ใช้ความรุนแรงในกระบวนการหาข้อมูลและรายงานข่าว และรับรองสิทธิแรงงานของผู้ปฏิบัติงานทุกระดับ นอกจากนี้ องค์กรสื่อและองค์กรวิชาชีพสื่อ ควรมีแผนรับมือ ป้องกันเหตุรุนแรง และสนับสนุนอุปกรณ์ป้องกัน เมื่อเกิดความรุนแรงต่อสื่อมวลชนต้องรีบสื่อสารไปยังภาคและสาธารณะในทันที 4. ผู้ให้บริการแพลตฟอร์ม ควรสร้างความร่วมมือกับองค์กรสื่อเพื่อทำให้นิเวศข้อมูลข่าวสาร การสื่อสารเป็นพื้นที่สาธารณะที่มีคุณภาพ ส่งเสริมสิทธิการสื่อสารของประชาชน ส่งเสริมการแข่งขันที่เสรี เป็นธรรม มีแนวทางกำกับดูแลเนื้อหาที่เป็นความรุนแรงหรือกระตุ้นให้เกิดการใช้ความรุนแรงต่อประชาชนและสื่อมวลชน อย่างทันท่วงที และปกป้องความเป็นส่วนตัวของสื่อมวลชน 5. ประชาชนและภาคประชาสังคม ต้องช่วยกันทำความเข้าใจว่าเสรีภาพของประชาชนและเสรีภาพสื่อสัมพันธ์กันอย่างไร เพื่อเป็นแนวร่วมในการปกป้ององค์กรสื่อ-ปกป้องสิทธิการสื่อสารของพลเมือง พร้อม ชี้ให้เห็นว่าความรุนแรงเป็นสิ่งที่ยอมรับไม่ได้ พยายามไม่ใช้แนวทางที่เป็นความรุนแรงตอบโต้ ให้ความรุนแรงเป็นทางเลือกสุดท้าย ด้านณรรธราวุธ เสนอว่า ขั้นตอนเร่งด่วน คือ ต้องสื่อสารกับสังคม และสังคมต้องเรียนรู้ที่จะมีวุฒิภาวะในการที่จะเปิดรับพื้นที่การเติบโตของสื่อใหม่ ขณะที่องค์กรวิชาชีพต้องสื่อสาร ทำงานเชิงรุกที่จะปกป้องผู้สื่อข่าวข่าวภาคสนาม เช่น มีวอร์รูมในการติดตามสถานการณ์ชุมนุม ออกแถลงการณ์อย่างทันท่วงที ตั้งผู้ประสานงานในพื้นที่ภาคสนาม เมื่อมีปัญหาต้องคุยกับเจ้าหน้าที่ได้ คุยกับผู้ชุมนุมได้ ผู้สื่อข่าวข่าวสามารถส่งเสียงเรียกร้องนำเสนอปัญหาได้ทันที และได้เห็นเหตุการณ์ล่วงหน้าไม่ใช่ตามหาฟุตเทจทีหลัง นอกจากนี้ ผู้ประสานงาน DemAll กล่าวว่า องค์กรวิชาชีพต้องมีความกล้าหาญในการส่งข้อเรียกร้องกับรัฐ หรือการแสดงออกเชิงสัญลักษณ์ให้รัฐตระหนักว่ามีการละเมิดสิทธิเสรีภาพ เช่น การแบนไม่ทำข่าว หรือเอากล้องไปวางไว้แต่ไม่ส่งผู้สื่อข่าวไป หรือให้นักข่าวสวมชุดเกราะเป็นสัญลักษณ์ว่าต้องเผชิญหน้ากับสงคราม ในขณะที่สื่อมวลชนเองก็ต้องพัฒนายกระดับตัวเอง เพิ่มต่อมในการระแวดระวังที่จะถูกครอบงำจากรัฐให้มากขึ้นเช่นกัน ด้านณัฐพงศ์ มาลี จากสำนักข่าวราษฎร เสนอว่า ต้องรับรองการมีอยู่ของสื่อออนไลน์ ต้องรับรองการมีอยู่ของสื่ออิสระ องค์กรวิชาชีพ ประชาชน และรัฐบาลไทยต้องยอมรับว่าโลกสมัยนี้เปลี่ยนไปแล้ว สื่อมวลชนไม่จำเป็นจะต้องเป็นแค่ช่องหลัก ไม่จำเป็นจะต้องอยู่ในโทรทัศน์ ไม่จำเป็นที่จะต้องกางหนังสือพิมพ์มา ตอนนี้เป็นโลกออนไลน์ เป็นโลกไร้พรมแดน ใครๆ ก็เป็นสื่อมวลชนได้ แต่ต้องมีหลักการ มีจรรยาบรรณในการรายงานข่าวอย่างถูกต้องตรงไปตรงมา ขณะที่นวลน้อยมีข้อเสนอต่อวสื่อมวลชนว่า ท่ามกลางสภาวะความไม่ไว้วางใจกันในสังคม นักข่าวต้องแสดงตัวให้ชัดเจนตั้งแต่ก้าวแรกที่เข้าใกล้แหล่งข่าว ในพื้นที่ที่มีความเสี่ยงหรือสถานการณ์ซับซ้อน ควรมีเพื่อนสื่อมวลชนช่วยกันระแวดระวังภัย และเข้าไปทำข่าวมากกว่า 1 คน “นักข่าวไม่มีอาวุธ นักข่าวไม่มีอะไรอย่างใดอื่น นอกจากความจริงใจของตัวเอง ควาามโปร่งใสของตัวเอง แล้วก็ผลงานของตัวเองที่จะเป็นหลักประกันความปลอดภัยให้กับตัวเอง” นวลน้อยกล่าว รายงานพิเศษการเมืองสิทธิมนุษยชนเสรีภาพสื่อมวลชนdepthวันสากลเพื่อยุติการไม่ต้องรับโทษสำหรับอาชญากรรมต่อนักข่าวยูเนสโกUNESCOพรรษาสิริ กุหลาบณรรธราวุธ เมืองสุขนวลน้อย ธรรมเสถียรณัฐพงศ์ มาลีรุสลาน มูซอกระสุนยางสื่อมวลชนผู้สื่อข่าวนักข่าวฟ้องปิดปากลอยนวลพ้นผิดติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/MrG_jqrV1K8/95739,2021_11_01
ทะลุแก๊สปรากฏตัว หลังราษฎรประสงค์ ยกเลิก112 ยุติชุมนุม - ตร.ปฏิบัติการปราบนอกเครื่องแบบ,"Submitted on Mon, 2021-11-01 04:33แมวส้ม ภาพ/รายงาน 31 ต.ค.2564 ช่างค่ำ กลุ่มผู้ชุมนุมอิสระ (ทะลุแก๊ส) ปรากฏตัวอีกครั้งหลังจากยุติการชุมนุมราษฎรประสงค์ ยกเลิก ม. 112 ช่วงเวลา 21:20 น. เกิดเหตุปะทะระหว่างกลุ่มผู้ชุมนุมอิสระกับเจ้าหน้าที่ตำรวจที่บริเวณถนนแยกราชปรารภ ผู้ชุมนุมได้เริ่มขว้างปาพลุ ปะทัด และลูกกระทบไปทางเจ้าหน้าที่บริเวณหน้าซอยรางน้ำ เจ้าหน้าที่ได้ทำการตอบโต้ด้วยการยิงกระสุนยางและยิงเลเซอร์ใส่ผู้ชุมนุม 22:40 น. เกิดเหตุปะทะระหว่างกลุ่มผู้ชุมนุมอิสระกับเจ้าหน้าที่ตำรวจอีกครั้ง ที่บริเวณถนนแยกประชาสงเคราะห์ โดยเจ้าหน้าที่นั้นได้ทำการตรึงกำลังไว้อยู่บริเวณหน้าสน. ดินแดง ผู้ชุมนุมได้ทำการขว้างปาพลุ ปะทัด และลูกกระทบไปทางเจ้าหน้าที่ เจ้าหน้าที่จึงได้ทำการตอบโต้ด้วยการยิงกระสุนยาง ยิงลูกแก้วและยิงเลเซอร์ใส่ผู้ชุมนุมอีกครั้ง จึงทำให้ผู้ชุมนุมนั้นได้ล่าถอยออกไป และกลับมารวมตัวกันอีกครั้งในช่วงเวลา 23:00 น. 23:07 น. เจ้าหน้าที่ตำรวจชุดเคลื่อนที่เร็วได้ทำการเข้ากระชับพื้นที่บริเวณถนนแยกประชาสงเคราะห์ เจ้าหน้าที่เข้าปฏิบัติการทั้งชุดตำรวจในเครื่องแบบและชุดตำรวจนอกเครื่องแบบ ได้ทำการขับขี่มอเตอร์ไซค์ติดตามผู้ชุมนุมในบริเวณถนนแยกประชาสงเคราะห์ และได้ถอนกำลังออกจากบริเวณถนนแยกประชาสงเคราะห์ไปในเวลา 23:15 น. 23:56 น. กลุ่มผู้ชุมนุมกลุ่มอิสระได้กลับมารวมตัวกันอีกครั้งที่บริเวณถนนแยกประชาสงเคราะห์ โดยทางเจ้าหน้าที่นั้นยังคงตรึงกำลังไว้อยู่บริเวณหน้าสน. ดินแดง ผู้ชุมนุมจึงได้ทำการขว้างปาพลุ ปะทัด และลูกกระทบไปทางเจ้าหน้าที่ เจ้าหน้าที่ได้ทำการตอบโต้ด้วยการยิงกระสุนยาง ยิงลูกแก้วและยิงเลเซอร์ใส่ผู้ชุมนุม 00:04 น. เจ้าหน้าที่ตำรวจได้ทำการขยับกองกำลังออกมาจากแนวบริเวณหน้าสน. ดินแดง มุ่งหน้ามาทางบริเวณถนนแยกประชาสงเคราะห์ จึงทำให้ผู้ชุมนุมนั้นได้ล่าถอยออกไป ข่าวการเมืองสิทธิมนุษยชนแมวส้มทะลุแก๊สนอกเคลื่องแบบติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/zBw_-WnfKTU/95738,2021_11_01
นักศึกษา มช. รวมตัวสวมหน้ากาก 'ลุงนวมทอง' รำลึก 15 ปีการเสียชีวิตของคนขับแท็กซี่ต้านรัฐประหาร,"Submitted on Mon, 2021-11-01 03:15วรรณา แต้มทอง : รายงาน/ภาพ 31 ต.ค. 2564 ที่มหาวิทยาลัยเชียงใหม่ (มช.) ช่วงค่ำวันนี้ (31 ต.ค.) นักศึกษา มช. รวมตัวจัดกิจกรรมสวมหน้ากากเป็นลุงนวมทองเดินรอบมหาวิทยาลัย เพื่อรำลึกถึงวันครบรอบ 15 ปีการเสียชีวิตของนวมทอง ไพรวัลย์ คนขับแท็กซี่ที่ฆ่าตัวตายเมื่อวันที่ 31 ต.ค.2549 เพื่อประท้วงการรัฐประหาร ปี 2549 ของคณะปฏิรูปการปกครองในระบอบประชาธิปไตยอันมีพระมหากษัตริย์ทรงเป็นประมุข (คปค.) ก่อนหน้าที่นวมทองจะปรากฎว่าแขวนคอเสียชีวิตนั้น นวมทองเคยขับแท็กซี่ชนกับรถถังของ คปค. ที่บริเวณลานพระบรมรูปทรงม้า เพื่อต่อต้านการทำรัฐประหารของพล.อ.สนธิ บุญยรัตกลิน และคณะ เมื่อ 19 ก.ย. 2549 ก่อนที่จะตัดสินใจกระทำอัตวิบาตกรรม โดยการผูกคอตายใต้สะพานลอยบริเวณถนนวิภาวดีรังสิตฝั่งขาออก เยื้องกับที่ตั้งสำนักงานหนังสือพิมพ์ไทยรัฐ โดยนวมทองได้เขียนจดหมายลาตายระบว่า ต้องการลบคำสบประมาทของ พ.อ.อัคร ทิพโรจน์ รองโฆษกคณะมนตรีความมั่นคงแห่งชาติ (คมช.) หรือคณะรัฐประหารปี 49 ที่กล่าวว่า “ไม่มีใครมีอุดมการณ์มากขนาดยอมพลีชีได้” โดยนวมทองได้ระบุในตอนท้ายของจดหมายลาตายว่า “ชาติหน้าเกิดมา คงไม่พบเจอการปฏิวัติอีก” ข่าวการเมืองต้านรัฐประหารนวมทอง ไพรวัลย์มหาวิทยาลัยเชียงใหม่วรรณา แต้มทองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/98cDitbVEYQ/95737,2021_11_01
#ลำพูนคาร์ม็อบ รำลึก 'ลุงนวมทอง' - ยกเลิก 112 - ล่าชื่อเสนอ กม.คุ้มครองสิทธิชนเผ่าพื้นพื้นเมืองฯ,"Submitted on Mon, 2021-11-01 02:53คิมฮารุ รายงาน #ลำพูนคาร์ม็อบ ชูยกเลิก 112 รำลึก 'ลุงนวมทอง' คนขับแท็กซี่ ต้านรัฐประหาร พร้อมตั้งโต้ ล่าชื่อเสนอ กม.คุ้มครองสิทธิและส่งเสริมวิถีกลุ่มชาติพันธุ์และชนเผ่าพื้นพื้นเมือง 31 ต.ค.2564 เวลา 16.00 น ที่ จ.ลำพูน ประชาชนจัดกิจกรรม #ลำพูนคาร์ม็อบ Trick or Treat รวมพลังเบนด้า500 กำจัดปรสิตหลวง ซึ่งขบวนคาร์ม็อบเริ่ม ตั้งขบวนที่สถานีรถไฟลำพูน เวลา 16.00 น. และเริ่มเคลื่อนขบวนออกจากสถานีรถไฟในเวลา 16.30 น. มีที่ประตูท่านาง จากกำหนดการเดิมมีจุดหมาย ณ ประตูท่าขาม แต่เนื่องจากบริเวณท่าขามมีการจัดการตั้งเต็นท์ ทั้งนี้กิจกรรมภายในงานมีการปราศรัยจากผู้ร่วมชุมนุมทางการเมือง ""วันนี้ วันที่ 31 เป็นวันครบรอบการเสียชีวิตของลุงนวมทอง ไพรวัลย์ ซึ่งเป็นพนักงานขับแท็กซี่ ซึ่งได้ประท้วงการรัฐประหาร เมื่อปี 2549 โดยเอาแท็กซี่ชนรถถัง และหลังจากนั้นได้มีทหารใน คณะ คสช. เองได้กล่าวว่า “ไม่มีใครกล้าที่จะเสียสละชีวิตเพื่อประชาธิปไตยหรอก” ทำให้ลุงนวมทอง รู้สึกทนไม่ได้ ท่านก็เลยตัดสินใจสละชีวิตของตนเอง ไปผูกคอตาย อยู่ที่ใต้สะพานลอย เข้าใจว่า ตรงหน้าสาขาหนังสือพิมพ์ไทยรัฐ อย่างไรก็ตามวันนี้เป็นวันที่ 31 ตุลาคม ซึ่งเป็นวันที่ท่านเสียชีวิตจริงๆ เราก็เลยมาร่วมกับทางพี่น้องทางลำพูน ซึ่งจัดการชุมนุมเพื่อที่จะย้ำเตือนให้พวกเราได้ทราบว่า ยังมีคนที่ยอมเสียสละชีวิตเพื่อที่จะต่อสู้ประชาธิปไตย เพื่อจะเป็นกำลังใจกับพวกเรา ในรุ่นปัจจุบันที่กำลังเรียกร้องกันอยู่” ผู้ปราศรัยคนหนึ่งกล่าว ต่อมามีการปราศรัยจากกลุ่มเกษตรกรคนจนปลดแอก โดย พชร คำชำนาญ ผู้แทนกลุ่มมีสาระสำคัญว่า ประเทศไทยมีความหลากหลายทางชาติพันธุ์และชนเผ่าพื้นเมืองอยู่ถึง 40 ชนเผ่า ประชากรประมาณ 3 ล้านคน ที่ถูกละเมิดสิทธิอย่างรุนแรงจากรัฐไทย โดยเฉพาะเรื่องที่ดินทำกินที่ถูกประกาศเขตป่าทับโดยรัฐ เช่น กรณีที่เกิดขึ้นที่ลบ้านผาช่อ จังหวัดลำปาง ในปี 2537 กรณีที่ ปุนุ ดอกจีมู ชาวปกาเกอะญอบ้านห้วยหอย จ.เชียงใหม่ ฆ่าตัวตายหลังเจรจากับรัฐในปี 2540 และกรณีที่บ้านบางกลอย จ.เพชรบุรี พะตี่ปุนุ ดอกจีมู ลุกขึ้นมาต่อสู้กับรัฐ ออกไปเรียกร้องกับสมัชชาคนจน พะตี่แบกรับความหวังของพี่น้อง นำพาเอาจิตวิญญาณของชนเผ่าพื้นเมืองที่ดูแลรักษาป่าไปเจรจากับรัฐมนตรีว่าการกระทรวงเกษตรและสหกรณ์ในสมัยนั้น พะตี่มีความหวังมากว่าเสียงของพี่น้องชนเผ่าจะได้รับการรับฟัง แต่รัฐมนตรียืนยันว่าชนเผ่าไม่สามารถอยู่กับป่าใต้ ต้องอพยพคนออกจากป่า สุดท้ายก็ฆ่าตัวตายด้วยการกระโดดลงจากรถไฟ พบเป็นศพอยู่ที่จังหวัดลำปาง นี่คือประวัติศาสตร์บาดแผลของพี่น้องชาติพันธุ์ และมีหลายชีวิตเหลือเกินที่ต้องสูญเสียไปในนามชนเผ่าพื้นเมือง พวกเขาไม่ได้ถูกมองเป็นคนไทยตั้งแต่แรก พวกเขาไม่เคยมีสิทธิในฐานะพลเมืองไทย พวกเขาไม่สามารถเข้าถึงระบบสาธารณูปโภคขั้นพื้นฐานได้ พวกเขาอยู่ในป่าของรัฐที่ประกาศทับเข้าไปไม่รู้กี่ชั้น พวกเขาแทบจะไม่เหลืออะไร กลุ่มเกษตรกร คนจน ปลดแอก จึงได้นำร่างพระราชบัญญัติคุ้มครองสิทธิและส่งเสริมวิถีชีวิตกลุ่มชาติพันธุ์และชนเผ่าพื้นเมืองมาด้วย เพื่อผลักดันให้พี่น้องชาติพันธุ์ได้มีสิทธิ มีความเท่าเทียมกับทุกคน ซึ่งพวกเขาถูกมองเป็นพลเมืองชั้นสองมาโดยตลอด ตอนนี้เรากำลังมีกฎหมายฉบับนี้เพื่อทวงคืนสิทธิและศักดิ์ศรีความเป็นมนุษย์คืนสู่พี่น้องชนเผ่าพื้นเมืองทั่วประเทศ เราอยากจะเป็นคนอีกกลุ่มหนึ่งที่จับมือพี่น้องชนเผ่าพื้นเมืองที่เดิมอยู่ต่ำกับเราให้ขึ้นมายืนอยู่บนผืนแผ่นดินนี้บนระนาบเดียวกับเราอย่างเต็มภาคภูมิและมีศักดิ์ศรี” ผู้แทนกลุ่มเกษตรกรฯ ย้ำ” ภายในงานกลุ่มเกษตรกรคนจนปลดแอกมีการตั้งโต๊ะกรอกแบบฟอร์มหลักฐานการลงลายมือชื่อเสนอกฎหมายร่างพระราชบัญญัติคุ้มครองสิทธิและส่งเสริมวิถีกลุ่มชาติพันธุ์และชนเผ่าพื้นพื้นเมืองที่ใช้สิทธิเข้าชื่อเสนอกฎหมายตามรัฐธรรมนูญ ทวงคืนสิทธิอันพึงมีและศักดิ์ศรีความเป็นมนุษย์คืนแก่พี่น้องร่วมสังคม บนหลักการคนเท่ากันในสังคมประชาธิปไตย ไม่ใช่ไล่เผาบ้าน อุ้มฆ่า ไล่คนออกจากป่าดั่งฆาตกรดังที่รัฐไทยทำ โดยสามารถรับข้อมูลข่าวสารและกรอกแบบฟอร์มตามลิ้งค์ต่อไปนี้ https://drive.google.com/drive/folders/1h6uowvB6j2eFeNN3scEizOb99L8YVqHM และที่ลงนามแล้วกลับมายัง พชร คำชำนาญ ผู้ประสานงานโครงการเข้าชื่อเสนอกฎหมายโดยประชาชนฯสำนักงานมูลนิธิพัฒนาภาคเหนือ บ้านเลขที่ 77/1 หมู่ 5 ตำบลสุเทพ อำเภอเมือง จังหวัดเชียงใหม่ 50200 รวมทั้ง ID Line ysun48 ภายในวันที่ 25 พฤศจิกายน 2564 หลังจากการปราศรัยจากผู้ร่วมชุมนุมทางการเมืองและตัวแทนกลุ่มษตรกรคนจนปลดแอก ภายในงานยังมีการประชันชุดบนรันเวย์ และพิธีกรรมถ่ายพยาธิหลวง ซึ่งภายในงานมีการแจกหนังสือบทปราศรัยคัดสรร ดคี112 จนเป็นการเสร็จสิ้นกิจกรรม หมายเหตุ : 15.40 น. วันที่ 1 พ.ย.64 ประชาไท ปรับแก้ข้อมูลบางส่วน ข่าวการเมืองสิทธิมนุษยชนยกเลิก 112ม.112นวมทอง ไพรวัลย์ร่าง พ.ร.บ.คุ้มครองสิทธิและส่งเสริมวิถีกลุ่มชาติพันธุ์และชนเผ่าพื้นพื้นเมืองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/qf0RNxGltUo/95736,2021_11_01
