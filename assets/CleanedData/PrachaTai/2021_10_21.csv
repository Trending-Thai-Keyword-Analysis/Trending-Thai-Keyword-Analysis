title,summary,link,published
[Live+ประมวลภาพ] ศิลปนิพนธ์ นศ. วิจิตรศิลป์ มช. รุ่นตัดโซ่ทะลุขั้วหัวใจผู้บริหารมหา'ลัย,"Submitted on Thu, 2021-10-21 02:44พชร คำชำนาญ Lanna Project ถ่ายถอดสด/บรรยาย วรรณา แต้มทอง ภาพ 20 ต.ค.2564 หลังนักศึกษาและอาจารย์มหาวิทยาลัยเชียงใหม่บางส่วนพยายามช่วยกันทวงคืนพื้นที่หอศิลป์และเสรีภาพทางศิลปะคืนจากผู้บริหารคณะและผู้บริหารมหาวิทยาลัยในช่วงสัปดาห์ที่ผ่านมาอย่างหนักหน่วง ล่าสุดวันนี้ (20 ต.ค.64) “WHIPLASH : MADs Pre-degree Exhibition 2021” นิทรรศการแสดงศิลปนิพนธ์ของนักศึกษาสาขาวิชา Media Art and Design คณะวิจิตรศิลป์ ชั้นปีที่ 4 มหาวิทยาลัยเชียงใหม่ ก็สามารถจัดแสดงในหอศิลปวัฒนธรรมมหาวิทยาลัยเชียงใหม่พื้นที่อันเป็นของนักศึกษาได้สำเร็จ นศ.วิจิตรศิลป์ มช. บุกยึดพื้นที่จัดแสดงงานคืนจากผู้บริหาร อาจารย์ มช.-อบจ.แถลงสนับสนุน นศ.วิจิตรศิลป์ มช. หลังผู้บริหารไม่อนุญาตใช้หอศิลป์ นศ.วิจิตรศิลป์ มช. ฟ้องผู้บริหารคณะ-มหาวิทยาลัยไม่ให้ใช้พื้นที่หอศิลป์ฯ แสดงงาน โดยมีภาพบางส่วนของศิลปนิพนธ์ดังนี้ : ข่าวการเมืองวัฒนธรรมการศึกษาคณะวิจิตรศิลป์มหาวิทยาลัยเชียงใหม่ศิลปนิพนธ์พชร คำชำนาญ Lanna Projectวรรณา แต้มทองมัลติมีเดียติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/SynQlWITjf0/95562,2021_10_21
ใบตองแห้ง: 14 ตุลาของคนรุ่นใหม่,"Submitted on Thu, 2021-10-21 10:36ใบตองแห้ง 48 ปี 14 ตุลา ดูเหมือนไม่คึกคักเท่า 45 ปี 6 ตุลา ซึ่งคนรุ่นใหม่มีอารมณ์ร่วมกว่า ซ้ำกรรมการมูลนิธิ 14 ตุลา อดีต ส.ว.สรรหา แสดงความไม่พอใจป้าย “ทะลุฟ้า” เป็นธรรมดา 48 ปีความคิดคนเปลี่ยนไป หรือไม่เปลี่ยนแต่ตกยุคสมัย กระนั้น คนตุลาที่หนุนคนรุ่นใหม่ก็เยอะไป การที่คนรุ่นนั้นมีความคิดต่างหลากหลาย ไม่ได้ลดคุณค่าความหมาย 14 ตุลา 14 ตุลาเป็นวันยิ่งใหญ่ของประชาธิปไตยไทย แม้มองกันว่าประชาชนถูกปล้นชิงอำนาจ จนอีก 3 ปีให้หลังเกิด 6 ตุลา เผด็จการหอย แล้วถอยกลับมาเป็นประชาธิปไตยครึ่งใบ จนกลายเป็นประชาธิปไตยใต้อำนาจนำ แต่ 14 ตุลาก็ไม่ได้มีความหมายแค่ไล่ถนอมประภาส หากมีความหมายในด้านจิตสำนึกประชาธิปไตยเบ่งบาน การเรียกร้องสิทธิ ทวงความเป็นธรรม ของนักเรียนนักศึกษา กรรมกร ชาวนา ความตื่นตัวของประชาชน ความเปลี่ยนแปลงทางความคิดวัฒนธรรม ส่งผลให้หลัง 6 ตุลาก็ยังต้องคืนประชาธิปไตยครึ่งใบ สืบต่อมาจนรัฐประหาร รสช. สืบทอดอำนาจไม่ได้ เกิดพฤษภา 35 และรัฐธรรมนูญ 2540 จนกระทั่งรัฐประหาร 2549 นำเข้าสู่ยุคมืดอีกครั้ง 14 ตุลามีความหมายยิ่งใหญ่ถัดจาก 24 มิถุนา 2475 “อภิวัฒน์สยาม” ซึ่งวางรากฐานได้เพียง 15 ปี ก็ถูกโค่นโดยรัฐประหาร 2490 “ฟื้นอำนาจเก่า” แล้วสฤษดิ์ทำรัฐประหาร 2500 ประเทศตกอยู่ใต้เผด็จการยาวนาน จนระเบิดออกมาเป็นพลังนักศึกษาประชาชนมหาศาล ซึ่งแม้ประชาชนไม่สามารถยึดอำนาจ ก็ส่งผลสะเทือนกว้างขวาง เสมือนการอภิวัฒน์อีกครั้ง แล้วเราจะมีครั้งที่สามไหม หลังจากรัฐประหาร 2557 ประยุทธ์ครองอำนาจมา 7 ปี จนเกิดคณะราษฎร 2563 ชูสามนิ้ว ซึ่งนัดเคลื่อนไหวอีกครั้ง 31 ตุลาคมนี้ เข้าใจกันก่อนนะ ครั้งที่สาม ไม่ได้หมายความว่าจะต้องนองเลือดอีกครั้ง หรือเกิดการโค่นล้มอะไรอีกครั้ง แต่หมายถึงการเปลี่ยนแปลงครั้งใหญ่ ปฏิรูปครั้งใหญ่ เพื่อปลดพันธนาการประชาธิปไตย ให้เดินไปข้างหน้าอีกครั้ง เพราะสถานการณ์ขณะนี้ คือประชาธิปไตยถอยหลัง ถูกทำลาย จนเกิดความขัดแย้งอย่างรุนแรง แต่อยู่ได้ด้วยอำนาจใหญ่โตมหึมา ซึ่งเสื่อมไปทุกองคาพยพ ตำรวจ ทหาร รัฐราชการ กระบวนการยุติธรรม องค์กรอิสระ ไม่ใช่แค่ตัวประยุทธ์ แต่ที่ไล่ประยุทธ์ไม่ได้ ประยุทธ์ไม่ยอมไป ก็เพราะประยุทธ์คือสัญลักษณ์ตัวแทนอำนาจรัฐ ที่ทำตัวเป็นนายเหนือประชาชน ผู้มีพระคุณ ผู้อบรมสั่งสอน ดุด่า ไม่ต้องมีความรับผิดชอบ มีปัญหาก็โทษประชาชน ล้มเหลวโควิดก็ยังเอาบุญคุณว่าเป็นผู้สั่งเปิดประเทศ ประยุทธ์เป็นตัวแทนเครือข่ายอำนาจอนุรักษนิยม ที่พยายามเหนี่ยวรั้งอำนาจไว้กับตัวเอง รัฐราชการมหึมาจึงออกมาปกป้องประยุทธ์ ตั้งแต่กระบวนการยุติธรรมไปถึงระบบสาธารณสุข ประยุทธ์ (หรือประวิตร) เดินทางไปที่ไหน ตำรวจทหารคุมกำลังอารักขา ประชาชนประท้วงไม่ได้ ไล่ไม่ได้ ถูกจับถูกตั้งข้อหา นี่เป็นนายกรัฐมนตรีจากเลือกตั้งหรืออัครมหาเสนาบดีกันแน่ อำนาจใหญ่โตมหึมาดูน่ากลัว จับกุมคุมขังแกนนำ สลายการชุมนุมด้วยแก๊สน้ำตากระสุนยาง ใช้ความรุนแรงยิ่งกว่า Squid Game เพราะนี่คือของจริง พยายามสยบการต่อต้าน ด้วยความรุนแรงในนามกฎหมาย ด้วยความอยุติธรรมในนามกระบวนการยุติธรรม แต่นี่สะท้อนอะไร มันสะท้อนว่าอำนาจอนุรักษนิยมหมดพลังทางอุดมการณ์ที่เคยโน้มนำสังคมไทย หมดพลัง Soft Power ที่เคยใช้ความเคารพศรัทธาเป็นข้ออ้าง ค้ำอำนาจไม่ชอบธรรม ค้ำอำนาจที่ไม่เป็นประชาธิปไตย เพื่อให้ “คนดีปกครองบ้านเมือง” พูดกันง่ายๆ ข้ออ้างประยุทธ์เป็นคนดี จึงต้องให้รัฐประหารสืบทอดอำนาจ ใช้ 250 ส.ว.เลือกตู่ ผสมพันธุ์นักการเมืองยี้ มันฟังไม่ขึ้นแล้ว ข้ออ้างประยุทธ์เป็นเสาค้ำความมั่นคง ค้ำอุดมการณ์แห่งชาติ อุดมการณ์นั้นก็หมดพลังแล้ว จึงเหลือแต่อำนาจดิบๆ ที่ไม่มีความชอบธรรม และไม่มีพลังศรัทธาอีก เหลือแต่อำนาจใช้กำลังและจับขังคุกเท่านั้น อำนาจดิบนี้จะทานการเปลี่ยนแปลงได้นานเท่าไร นับตั้งแต่ 2475 รัฐธรรมนูญไทยมีการเปลี่ยนแปลงความหมายระบอบประชาธิปไตยอันมีพระมหากษัตริย์ทรงเป็นประมุข อย่างมีนัยสำคัญ 2 ครั้ง คือปี 2490 (โค่นคณะราษฎร) กับ 2560 ที่ทำให้ความหมายประชาธิปไตยถอยหลัง รัฐประหาร 2557 เกิดในยุคสิ้นสุด Consensus เดิม แล้วไม่สามารถสร้าง Consensus ใหม่ สร้างได้เฉพาะในอำนาจรัฐอันใหญ่โต แล้วใช้อำนาจรัฐบีบคั้นประชาชนให้ยอมรับการขีดเส้นจำกัดความหมายประชาธิปไตย ให้เหลือน้อยลงแคบลง อำนาจรัฐปัจจุบันกำลังใช้ปฏิบัติการจิตวิทยา พยายามสร้างอาณาจักรแห่งความกลัว กำราบปราบปรามคนรุ่นใหม่ให้กลัว ให้เงียบ ด้วยการออกหมายเรียกหมายจับ ให้ประกัน ไม่ให้ประกัน จับกุมคุมขังเป็นรายๆ หวังให้คนที่เหลือถอย หลบ ไปใช้ชีวิตของตัวเองในพื้นที่ที่จำกัดให้ แต่ด้วยความล้าหลังไร้ประสิทธิภาพ รัฐล้มเหลวในการบริหารประเทศ และด้วยความกล้าหาญของคนรุ่นใหม่ ที่พิชญ์ พงษ์สวัสดิ์ เรียกว่า “เผ่าพันธุ์แห่งความหวัง” เรียนรู้ที่จะพ่ายแพ้และสู้ใหม่ การสร้างอาณาจักรแห่งความกลัวจึงไม่สำเร็จ จะสร้างยุคสมัยแห่งความกลัวแต่ประยุทธ์กลายเป็นตัวตลก อำนาจทุกระดับถูกเย้ยหยัน ปัจจัยต่างๆ เห็นชัดว่า ความเปลี่ยนแปลงครั้งใหญ่ ครั้งที่ 3 ในประวัติศาสตร์ประชาธิปไตยไทย กำลังจะมาถึง เพียงแต่ยังไม่มีใครรู้ว่า จะเกิดขึ้นแบบไหนอย่างไร รู้แต่ว่าเกิดขึ้นแน่ๆ และเป็นภาระหน้าที่ของทุกฝ่าย โดยเฉพาะฝ่ายอำนาจ ที่จะต้องไม่ให้เกิดความสูญเสียความรุนแรง เพราะยิ่งรุนแรงยิ่งเปลี่ยนแปลงแรง ที่มา: ข่าวสดออนไลน์ /www.khaosod.co.th/politics/news_6679164 'ใบตองแห้ง' ออนไลน์การเมืองสิทธิมนุษยชนใบตองแห้ง14 ตุลาคม 2516คนรุ่นใหม่ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/zlHv71um-i8/95563,2021_10_21
ใบตองแห้ง: สงครามความเคารพ,"Submitted on Thu, 2021-10-21 10:48ใบตองแห้ง สํานักพุทธฯ ไม่สามารถชี้แจงเหตุผลการถอดถอน 3 เจ้าคณะจังหวัดต่อสาธารณชน บอกเพียงว่าเป็นไปตามขั้นตอนของ พ.ร.บ.สงฆ์ ที่แก้ไขเพิ่มเติมครั้งล่าสุดเมื่อปี 2561 และกฎมหาเถรสมาคม 2563 มูลเหตุหลักฐานที่นำไปสู่การถอดถอนและแต่งตั้งใหม่ ได้กราบเรียนเจ้าคณะหน เจ้าคณะใหญ่ รับทราบแล้ว พูดราวกับการแต่งตั้งถอดถอนพระเป็นเรื่องของระบบราชการ (ลับอีกต่างหาก) ไม่ใช่เรื่องของชาวบ้าน ที่จะมาเข้าชื่อกัน 50,000 คน 100,000 คน อ้าว คณะสงฆ์ไม่ใช่ดำรงอยู่บนความเคารพศรัทธาของประชาชนหรือ ใช่เลย พระสังฆาธิการ พระที่มีสมณศักดิ์ ได้เงินนิตยภัตจากรัฐ แต่ก็ไม่ได้ทำให้พระกลายเป็นเจ้าหน้าที่รัฐ อยู่ใต้อำนาจแต่งตั้งโยกย้ายแบบปลัดนายอำเภอ พระอยู่บนความเคารพนับถือ พูดง่ายๆ คืออยู่ที่ชาวบ้านใส่บาตรใส่ซองทำบุญ เจ้าคณะอำเภอ เจ้าคณะจังหวัด ฯลฯ ก็ล้วนมาจากพระที่ศิษยานุศิษย์จำนวนมากสนับสนุน แต่วันนี้ ศาสนาอยู่ใต้รัฐ ทำราวกับพระเป็นเจ้าหน้าที่รัฐแผนกอบรมสั่งสอนประชาชน ให้เชื่อฟังรัฐ อยู่ในโอวาท สวดมนต์ไล่น้ำท่วม ฯลฯ ถูกจำกัดสิทธิเสรีภาพ ห้ามวิพากษ์วิจารณ์ปัญหาสังคม การเมือง รัฐบาล ผู้มีอำนาจ ทั้งที่ พระบิณฑบาตข้าวปลาอาหารจากชาวบ้านทุกวัน แต่ห้าม ยุ่งเกี่ยวกับความเดือดร้อนของประชาชน พระมหาสมปองร่ำไห้ถูกจ้องจับสึก รัฐมนตรีก็ว่าดราม่า ทำให้สังคมแบ่งฝักฝ่าย ชาติ ศาสนา พระมหากษัตริย์ เป็นเรื่องสำคัญและเป็นเสาหลักของชาติ ต้องปกป้องดูแลอย่าให้เกิดความแตกแยก “เสาหลัก” เป็นเรื่องของความเคารพศรัทธา ไม่ใช่เรื่องอำนาจบังคับ พระมหาสมปอง พระมหาไพรวัลย์ มีผู้ติดตามรับฟังเป็นแสนๆ ถ้าใช้อำนาจคณะสงฆ์จับสึก เพราะไม่พอใจที่พาดพิงรัฐ ถามว่าใครเสื่อม การปลดเจ้าคณะจังหวัดก็เช่นกัน แม้เรื่องคงเงียบไป แต่ไม่จบในแง่ความเคารพศรัทธาของประชาชน ทั้งในระดับจังหวัดและในระดับประเทศ ถามหน่อยใครทำให้แตกแยก พ.ร.บ.สงฆ์ 2561 ก็คงมีคนไปอ่านทบทวนไม่รู้กี่รอบ แม้ตอนแรกอาจไม่เข้าใจหรือไม่กล้าคัดค้าน แต่สังคมจะเริ่มเห็นว่า การเอาคณะสงฆ์ไปอยู่ใต้อำนาจรัฐตั้งแต่ปี 2505 (และยิ่งกระชับในปี 2561) มีผลอย่างไรต่อศาสนา คนไทยโดยทั่วไปไม่เข้าใจไม่ยอมรับหลักการแยกศาสนาออกจากรัฐ เพราะโตมากับคาถา “ชาติ ศาสนา พระมหากษัตริย์” ทั้งที่ความเคารพรักต้องมาจากความเลื่อมใสโดยอิสระ และอันที่จริง คนไทยทุกวันนี้ก็มีอิสระ คือเลื่อมใสวัดไหนก็ไปวัดนั้น ไม่ศรัทธาเลยก็ไม่ไป แค่ใช้วัดเป็นสถานฌาปนกิจ แต่ถ้าจะกรอกบัตรประชาชนว่า “ไม่นับถือศาสนา” เดี๋ยวจะโดนเขม่น โดนมองหน้า เอาวะ ใส่พุทธก็แล้วกัน ไม่ต้องการให้แยกศาสนาออกจากรัฐ แต่พอเห็นตาลิบัน ก็ด่ารัฐศาสนา พอเห็นรัฐให้เงินเดือนโต๊ะอิหม่ามก็ด่ารัฐบาล ทั้งที่หลักการเดียวกัน เมื่อให้เงินนิตยภัตกับพระ รัฐต้องอุปถัมภ์ทุกศาสนา ก็ต้องให้ทุกศาสนา ไม่ให้ทั้งหมดเลยสิดีกว่า ศาสนาเป็นเรื่องของความเคารพศรัทธา พระที่ประชาชนเลื่อมใส ท่านไม่ต้องพึ่งเงินนิตยภัตหรอก ซ้ำร้าย เงินอุดหนุนจากรัฐยังถูกทำให้เป็นคดีความได้ เช่น “เงินทอนวัด” ทั้งที่หลายคดีพระไม่ได้เอาเงินเข้าพกเข้าห่อ แค่โดนข้อหาเอาเงินอุดหนุนไปใช้ผิดประเภท เช่น เอาเงินศึกษาปริยัติธรรมไปสร้างโบสถ์ ก็โดนทั้ง 157 ฟอกเงิน เพราะพอรับเงินนิตยภัตแล้วถือว่าพระเป็นเจ้าพนักงาน หลายประเทศในยุโรป แยกศาสนาออกจากรัฐอย่างชัดเจน รัฐไม่อุปถัมภ์ใดๆ ทั้งสิ้น ศาสนิกชนต้องลงทะเบียนเพื่อให้นำเงินภาษีของตนไปบริจาค เหมือนบริจาคพรรคการเมือง ฟังเหมือนรับไม่ได้ แต่นั่นแหละศาสนาบริสุทธิ์ ถ้าเมืองไทยเมืองพุทธใช้หลักอย่างนั้นแล้วกลัวพระอดตาย? เป็นไปไม่ได้หรอก ทุกวันนี้วัดใหญ่ๆ มีเงินบริจาคล้นวัด วัดเล็กๆ ชาวบ้านก็ช่วยกัน ในทางตรงข้าม รัฐก็จะมายุ่งเกี่ยวอะไรกับสงฆ์ไม่ได้ พระดีปฏิบัติดี ก็เป็นที่เคารพนับถือ ดูแลกันด้วยพระธรรม พระวินัย ไม่ใช่กฎเกณฑ์ของรัฐ พูดให้ถึงที่สุดคือเสรีภาพในการนับถือศาสนา ซึ่งความคิดเก่ายอมรับไม่ได้ เช่นไม่นับถือศาสนาถูกมองว่ามีพิษมีภัย ทั้งที่คนไม่นับถือศาสนามีมากมายในโลกนี้ คนไม่นับถือศาสนาก็เป็นคนดีเยอะไป ไม่บริจาคเงินให้วัดก็บริจาคให้สาธารณะ ขณะที่คนนับถือศาสนาแบบยึดติด งมงาย ไม่เข้าถึงแก่นปรัชญา ฆ่ากันตายมากมาย อ๊ะอ๊ะ อย่าไปว่าศาสนาอื่น เมืองไทยเมืองพุทธนี่ไง ฆ่าคนตายอย่างโหดร้าย ตั้งแต่ 6 ตุลา 2519 มาถึงพฤษภา 2553 กระทั่งปลุกความเกลียดชังม็อบสามนิ้วในปัจจุบัน เราอยู่ในโลกยุคใหม่ที่เรียกร้องต้องการเสรีภาพในความเคารพเชื่อถือศรัทธา ในโลกยุคสื่อสารที่ พส.เทศน์จับใจมีคนดูเป็นแสนชั่วข้ามคืน ความเคารพหรือไม่เคารพ ไม่สามารถบังคับกันได้ ไม่สามารถใช้อำนาจสกัดกั้นได้ ยิ่งใช้อำนาจยิ่งพังทลาย ที่มา: ข่าวสดออนไลน์ www.khaosod.co.th/politics/hot-topics/news_6677925 'ใบตองแห้ง' ออนไลน์การเมืองวัฒนธรรมสิทธิมนุษยชนใบตองแห้งปลดเจ้าคณะจังหวัดพ.ร.บ.สงฆ์พุทธศาสนาสมปอง ตาลปุตฺโตไพรวัลย์ วรวณฺโณติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/LlcFII0mwKE/95564,2021_10_21
ใบตองแห้ง: ขี่กระแสชั่วคราว,"Submitted on Thu, 2021-10-21 10:56ใบตองแห้ง หลังประยุทธ์ประกาศเปิดประเทศ ประชาชนออกมาจับจ่ายใช้สอยมากขึ้น เดินทางมากขึ้น รถเริ่มติด วันหยุดคนเข้าห้างคึกคัก เข้าคิวรอร้านอาหาร ฯลฯ ยกให้เป็นผลงานรัฐบาล? ไม่ใช่หรอก กลับกันต่างหาก ประชาชนอัดอั้นมานาน แม้ยังติดโควิดวันละหมื่น ตายวันละร้อย คนส่วนใหญ่ก็ทนไม่ไหวแล้ว อยากกลับมาทำมาหากิน อยากใช้ชีวิต อยากสังสรรค์ แต่ถูกมาตรการรัฐสกัดกั้นไว้ พอผ่อนคลายก็เหมือนทำนบแตกทะลักทลาย พูดอีกอย่าง คนไทยทำใจได้แล้ว กับความล้มเหลว กับความเสี่ยง รู้ดีว่ารัฐบาลไม่พร้อม ไม่มีมาตรการรองรับ แต่เปิดๆ ไปเหอะ เดี๋ยวรับมือกันเอง รัฐบาลก็เลยได้ที ขี่กระแสเปิดประเทศ ปูทางประยุทธ์อยู่ต่อ ทั้งที่อยู่บนวิกฤติหนักหน่วง ทั้งถูกม็อบต้าน ทั้งขัดแย้งภายใน ทั้งมีปัญหาความอยุติธรรมไม่ชอบธรรมมากมาย มีความเดือดร้อนเช่นคนตกงาน ราคาน้ำมัน ไร้ประสิทธิภาพจัดการน้ำท่วม แต่กลับฉวยมาสร้างภาพ “พระยาเหยียบเมือง” เดินสายแจกถุงยังชีพ เกณฑ์ข้าราชการมาต้อนรับ ขณะที่ม็อบไล่โดนจับ รัฐบาลล้มเหลว เพิ่งจัดหาวัคซีนมาฉีดปูพรมได้เดือนกันยา แต่ยังไม่ทั้งประเทศ เกิดคลัสเตอร์ย่อยๆ ทั่วไปหมดในต่างจังหวัด การจัดสรรวัคซีนก็สับสน มีทั้งวัคซีนรัฐ วัคซีนทางเลือก วัคซีนเอกชน ซึ่งกลายเป็นเหมือนโดนลอยแพ อยากเสียเงินสั่งซื้อ Moderna เอง ก็ช่างหัวมัน ฉัด Sinopharm 2 เข็มก็ต้องตามด้วย Moderna ครึ่งโดส คนไทยน่าจะได้ลองสูตรฉีดวัคซีนมากที่สุดในโลก SV+SV+AZ, SV+SV+Pfizer, SV+AZ+Pfizer, SPh+Sph+Moderna 50 mcg, SPh+SPh+Moderna 100 mcg ฯลฯ คนไทยจะเป็นอย่างไรไม่รู้ แต่หมอไทยได้รางวัลวิจัยระดับโลกแหงๆ รัฐบาลคลายล็อก เปิดประเทศ ก็ผลักภาระให้เอกชน จะเปิดโรงงานจะเปิดร้านจะเดินทางต้องฉีดวัคซีนต้องตรวจ ATK เอามาจากไหน เอกชนส่วนใหญ่ก็ต้องซื้อซิโนฟาร์ม ซื้อ ATK เอง เพราะต้องทำมาหากิน ขนาดนั้นรัฐบาลก็พร้อมจะโทษประชาชน บอกว่าเกิดอะไรคนไทยต้องรับผิดชอบร่วมกัน กระนั้นโดยธรรมชาติภาคเอกชนซึ่งอยากเปิดประเทศอยู่แล้ว ก็ต้องช่วยกันประโคมข่าวดี ช่วยตีปี๊บคาดการณ์ GDP ดัชนีความเชื่อมั่น เพื่อทำให้หุ้นขึ้นเพื่อกระตุ้นการจับจ่าย เพื่อขายบรรยากาศ ฯลฯ ต้องสนับสนุนภาครัฐ หรืออวยรัฐ เช่นช่วยกันประโคมภูเก็ตแซนด์บ็อกซ์ได้ผลดี นี่เป็นปฏิบัติการจิตวิทยาทางการเมือง ที่นำมาใช้ช่วงปลายโควิด ผ่อนคลายแล้วขี่กระแส แต่ยังกั๊กบางเรื่องไว้โดยไร้เหตุผล เช่นเคอร์ฟิว เพื่อแสดงอำนาจ แสดงให้เห็นว่ารัฐบาลมีอำนาจทำเรื่องเหลวไหลไร้สาระเป็นข้อห้ามทางกฎหมาย สถานการณ์ขณะนี้จึงกล่าวได้ว่ารัฐบาลใช้กระแสเปิดประเทศ ความอัดอั้นอยากทำมาหากิน อยากใช้ชีวิต ของคนส่วนใหญ่ มายับยั้งกระแสไล่ประยุทธ์ไว้ชั่วคราว แต่ความขัดแย้งไม่หายไปไหน ยังเกิดเป็นจุดๆ เป็นประเด็นๆ ขณะที่คนเริ่มหันไปตั้งความหวังกับการเลือกตั้งใหม่ การประชุมใหญ่พรรคฝ่ายค้าน การประกาศตัวพร้อมเป็นนายกฯ ของหัวหน้าพรรคร่วมรัฐบาล หรือแม้แต่การเดินสายของประยุทธ์ ประวิตร การทำโพลสำนักต่างๆ ไม่ว่าจะเชลียร์ผู้นำแค่ไหนก็ตาม จะเร่งเร้าไปสู่การยุบสภาเลือกตั้งใหม่อย่างเลี่ยงไม่ได้ แม้ยังต้องรอรัฐธรรมนูญประกาศใช้และแก้ไขกฎหมายเลือกตั้ง แต่กระแสชั่วคราวนี้คงไม่ยาวไปถึงยุบสภา เพราะปัญหาที่เป็นจริงจะโผล่ขึ้นมาอีกมาก โควิดจาง (ซึ่งอันที่จริงก็ยังติดเชื้อเป็นหมื่น) เปรียบเหมือนช่วงฮันนีมูน คนทั่วไปมีความคาดหวังว่าทุกอย่างจะดีขึ้น แต่เศรษฐกิจจริงไม่น่าเป็นอย่างนั้น พ้นจากช่วงรัฐอัดฉีด พ้นจากช่วงระบายความอัดอั้น ปัญหาต่างๆ จะกลับมาทวี ประยุทธ์มีเวลาสั้นๆ เท่านั้นเอง เดี๋ยวคลื่นลูกใหม่ก็มา ไม่ต้องรอถึงช่วงยุบสภาหรอก ที่มา: ข่าวหุ้นธุรกิจ www.kaohoon.com/column/486554 'ใบตองแห้ง' ออนไลน์การเมืองสิทธิมนุษยชนใบตองแห้งเปิดประเทศประยุทธ์ จันทร์โอชาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/72lGu2LoKLw/95565,2021_10_21
ใบตองแห้ง: เพ้อเศรษฐกิจ ปิดปัญญา,"Submitted on Thu, 2021-10-21 11:03ใบตองแห้ง นักศึกษา Media Art คณะวิจิตรศิลป์ มช. เข้ายึดหอศิลปวัฒนธรรม หลังจากผู้บริหารขัดขวางไม่ให้ใช้แสดงผลงานเพื่อขอจบ โดยอ้างว่ามีเนื้อหาทางการเมือง แล้วยังตัดน้ำตัดไฟ ล็อกประตูขังนักศึกษาไว้ข้างใน ต้องไปแจ้งความและตัดโซ่คล้องประตู ตัดภาพไปดูไบ World Expo 2020 นิทรรศการระดับโลก แต่ละประเทศอวดความเจริญก้าวหน้าทางเทคโนโลยี นวัตกรรม องค์ความรู้ใหม่ รู้ไหมประเทศไทยอวดอะไร “ศาลาไทย” แต่แถลงว่าอยู่ใต้แนวคิดขับเคลื่อนสู่อนาคต Mobility for Future หัวร่อกันท้องแข็งเพราะศาลาไทย 887 ล้าน โผล่อยู่กลาง “เมืองอัจฉริยะ” ของสิงคโปร์ Pavilion ปะการังของฟิลิปปินส์ (ใช้งบแค่ 350 ล้าน) ไม่ต้องพูดถึงไอเดียอลังการฝั่งยุโรป รัฐไทยยังภาคภูมิใจกับการขาย “ความเป็นไทย” การท่องเที่ยวดึกดำบรรพ์ โบราณสถาน ภูเขาทะเล ดีใจกระทั่งรัสเซล โครว์ โพสต์ภาพสายเคเบิลพะรุงพะรัง หน่วยงานรัฐโทษกันวุ่นวาย รัฐมนตรีท่องเที่ยวไอเดียเจ๋ง จะจ้างลิซ่ามาเคาท์ดาวน์ภูเก็ต คงมองว่าลิซ่าเป็นคนไทย ส่งเครื่องบินไปรับกลับบุรีรัมย์ แล้วแวะมาแสดงคอนเสิร์ตเพื่อประเทศชาติสักหน่อย ทั้งที่การว่าจ้างต้องจองคิวผ่านต้นสังกัด ซึ่งไม่ง่ายเหมือนพูดเองเออเองในเมืองไทย ลิซ่าเป็นคนไทยแต่เป็นศิลปินเกาหลี เป็นผลผลิตของอุตสาหกรรม Idol เกาหลี แม้สะท้อนว่าเด็กไทยมีความสามารถ แต่อยู่เมืองไทยไม่มีทางประสบความสำเร็จ Soft Power เกาหลีมาพร้อมประชาธิปไตย หลังโค่นล้มเผด็จการทหาร รัฐส่งเสริมงานนวัฒนธรรม หนัง-เพลง อย่างเปิดกว้างมีเสรีภาพ ไม่กีดกันว่าเป็นหนังรักชาติหรือชังชาติ เชิดชูหรือวิพากษ์ประวัติศาสตร์ ถลกประจานสังคมตัวเอง จน Parasite ชนะออสการ์ Squid Game ฮือฮาไปทั่วโลก พูดง่ายๆ ถ้า Parasite หรือ Squid Game เป็นหนังไทยก็ “ชังชาติ” ประจานความเหลื่อมล้ำอัปลักษณ์ ตำรวจถุงดำทุบม็อบตำหนิเป็นแบบอย่างที่ไม่ดีต่อเด็กเยาวชน นี่ไม่ใช่แค่ปัญหาทางวัฒนธรรม แต่รวมไปถึงคุณภาพการศึกษา การพัฒนาเทคโนโลยี งานวิจัย R&D ที่พูดกันนักหนา ซึ่งเอาเข้าจริง รัฐไทยต้องการนักเรียนนักศึกษาที่เก่งวิทยาศาสตร์ แบบสมองสี่เหลี่ยม ห้ามมีภูมิปัญญาทางสังคม เศรษฐกิจไทยติดกับดัก ข้อสำคัญประการหนึ่งคือคุณภาพการศึกษา การศึกษาไทยตกต่ำเพราะระบบราชการกดทับครู ปิดกั้นครูคุณภาพ แถมอำนาจรัฐช่วง 7 ปีนี้ยังบีบคั้นให้มุ่งอบรมค่านิยม “หมอบกราบ” ซึ่งเป็นเหตุหนึ่งที่เด็กมัธยมไปม็อบราษฎรล้นหลาม มีความพยายามตั้งโรงเรียนเด็กเก่งแบบกำเนิดวิทย์ แล้วไง ต้องการได้อัจฉริยะทางเทคโนโลยีแต่สมองงมงาย ถ้าเป็นเด็กเก่งอย่างเพนกวิน เบนจา อะปัญ ต้องกำจัดทิ้ง? สังคมไทยใต้วัฒนธรรมครอบกะลา ใต้ระบบอุปถัมภ์ คิดจะสร้างเศรษฐกิจใหม่ แต่กำจัดคนคิดนอกกรอบ อยากได้ Critical Thinking ทางธุรกิจ แต่ปราศจากความคิดทางการเมือง เป็นเด็กดีของระบบ มันเป็นไปไม่ได้ คนรุ่นใหม่ถ้าไม่ต่อต้านก็หนี เรียนจบแล้วย้ายประเทศดีกว่า เว้นแต่มีภาระจำทน หรือเป็นพวกกิ้งก่าฉวยโอกาสไต่โหน รู้ไหมทุกวันนี้ หน่วยราชการส่งเด็กจบใหม่ไปเรียนโทเมืองนอกจำนวนมาก เรียนหนึ่งปี ใช้ทุนสองปี แล้วลาออก วิจิตรศิลป์ มช. คือยอดภูเขาน้ำแข็งที่โผล่พ้นน้ำ มหาวิทยาลัยไทยทุกวันนี้ตกต่ำเพราะขาดเสรีภาพทางวิชาการ ขณะที่คลั่ง R&D จะจ้างทำวิจัยเงินเดือนแพงๆ เอาหน้า แต่ระบบบริหารมหาวิทยาลัยกลายเป็นผูกขาดอำนาจนิยม บังคับทำผลงานเลื่อนตำแหน่ง จนเกิดการทุจริตขอตำแหน่งวิชาการ พยายามกันจังจะยกมหาวิทยาลัยไทยให้ติด 100 อันดับโลก แต่อาจารย์ฮาร์วาร์ดซึ่งส่งนักศึกษาแลกเปลี่ยนมาไทย แจ้งเตือนว่าให้ระวังการเข้าร่วมกิจกรรม อาจถูกลงโทษได้ เพราะมหาวิทยาลัยไทยจำกัดเสรีภาพ คุณภาพการศึกษา ทั้งระบบโรงเรียน ระบบมหาวิทยาลัย ไปกันไม่ได้หรอกกับเศรษฐกิจใหม่ เพราะอำนาจที่ควบคุมประเทศต้องการตีกรอบความคิดคน ให้จำนนเชื่อฟังกราบไหว้ แล้วค่อยยอมให้คิดสร้างสรรค์ในกรอบแคบๆ ที่มา: ข่าวหุ้นธุรกิจ www.kaohoon.com/column/485729 'ใบตองแห้ง' ออนไลน์การเมืองสิทธิมนุษยชนใบตองแห้งติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/jtvt773tSOo/95566,2021_10_21
'เพื่อไทย' อัดนายกฯ เปิดประเทศทำ ปชช.เสี่ยงโรคระบาด-เผย นร.หวั่นผลข้างเคียงหลังฉีดวัคซีน แนะรัฐสร้างหลักประกัน,"Submitted on Thu, 2021-10-21 11:50ภาพปก : วันนิวัติ สมบูรณ์ ส.ส.ขอนแก่น จากพรรคเพื่อไทย ‘วันนิวัต’ ส.ส. เพื่อไทย วิจารณ์ประยุทธ์ เปิดประเทศ เอาใจนักท่องเที่ยว แต่ทำประชาชนเสี่ยงโควิดรอบใหม่ พร้อมเผย นร.กังวลเรื่องผลค้างเคียงจากวัคซีน แนะรัฐต้องความมั่นใจ ไม่ปฏิเสธความรับผิดชอบหากเกิดปัญหาหลังฉีด วันนิวัติ สมบูรณ์ ส.ส.ขอนแก่น จากพรรคเพื่อไทย 21 ต.ค. 64 ทีมสื่อพรรคเพื่อไทย รายงานวันนี้ (21 ต.ค.) นายวันนิวัติ สมบูรณ์ สมาชิกสภาผู้แทนราษฎร (ส.ส.) ขอนแก่น พรรคเพื่อไทย ในฐานะโฆษกคณะกรรมาธิการการศึกษา สภาผู้แทนราษฎร เปิดเผยว่า จากนโยบายรัฐบาลกำหนดให้เปิดเรียนในโรงเรียนพร้อมกันในวันที่ 1 พ.ย. 64 ทั้งนี้ จากการระบาดของไวรัสโควิด-19 ที่รัฐยังไม่สามารถควบคุมได้ มีคนติดเชื้อวันละ 10,000 ราย ชี้ให้เห็นว่ารัฐล้มเหลวในการคุมการระบาดของไวรัส รัฐบาลได้กำหนดให้มีการฉีดวัคซีนใน 21 จังหวัดในพื้นที่สีแดง โดยจัดการฉีดวัคซีนไฟเซอร์สำหรับเด็กอายุ 12-18 ปี รัฐบาลควรขยายกลุ่มเป้าหมายโดยการฉีดวัคซีนให้กับกลุ่มเด็กนักเรียนสายอาชีพทั้ง ปวช.-ปวส. ไปจนถึงมหาวิทยาลัยเพิ่มด้วย เพราะมีเป็นความจำเป็นเช่นกัน หน้าที่ของรัฐคือจัดหาวัคซีนคุณภาพให้กับกลุ่มคนเหล่านี้ ไม่ควรไปบังคับฉีดวัคซีนที่รัฐจัดให้ ซึ่งหลายคนยังไม่เชื่อมั่นในประสิทธิภาพของวัคซีน อยากถามพลเอกประยุทธ์ ว่าเด็กคนไหนฉีด ได้เข้าเรียน แล้วนักเรียนที่ไม่ฉีดจะมีสิทธิเข้าเรียนหรือไม่ รัฐบาลต้องชัดเจนในการแก้ปัญหาเรื่องนี้ อย่าโยนภาระให้โรงเรียนหรือผู้ปกครอง นายวันนิวัติ กล่าวด้วยว่า นอกจากนี้ นักเรียนหลายพื้นที่โดยเฉพาะกลุ่มนักเรียนชายหลายคนยังคงกังวลกับผลข้างเคียงของวัคซีน โดยเฉพาะนักเรียนชายพบว่า เกิดปัญหาคืออาการกล้ามเนื้อหัวใจอักเสบ ถือเป็นปัจจัยหลักที่ส่งผลให้เด็กไม่กล้าฉีดวัคซีนที่รัฐบาลจัดหาให้ รัฐบาลไม่เคยสร้างความเชื่อมั่นในวัคซีนให้กับประชาชนได้เลย รวมทั้งหากมีผลข้างเคียงก็ไม่ได้รับการเยียวยาจากรัฐ เพราะจะอ้างว่าเกิดจากโรคส่วนตัว รัฐอยากให้ฉีด ต้องไม่ปฏิเสธความรับผิดชอบหากเกิดปัญหาหลังการฉีดวัคซีน “พลเอกประยุทธ์ จันทร์โอชา นายกรัฐมนตรี เลือกที่จะสร้างความเชื่อมั่นให้กับนักท่องเที่ยว เพื่อให้เอื้อกับนโยบายเปิดประเทศที่พลเอกประยุทธ์ประกาศไว้ โดยเอาชีวิตของประชาชนไปเสี่ยง กับการระบาดรอบใหม่หลังเปิดประเทศ ทั้งๆ ที่การฉีดวัคซีนให้ประชาชนรัฐบาลควรทำตั้งนานแล้ว แต่ไม่ทำ พลเอกประยุทธ์ไร้ความรับผิดชอบ ไม่สามารถจัดหาวัคซีนให้ประชาชน สุดท้ายเบี่ยงประเด็นโดยการเปิดประเด็นใหม่ เพื่อกลบรอยแผลที่ตัวเองสร้างไว้” ส.ส.ขอนแก่น จากพรรคเพื่อไทย กล่าว ข่าวการเมืองคุณภาพชีวิตโควิด-19วัคซีนนักเรียนเยาวชนการเยียวยาประยุทธ์ จันทร์โอชาเพื่อไทยเปิดประเทศติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/XEkya2Y-oXg/95567,2021_10_21
ท้องถิ่นในสหรัฐฯ ขาดแคลน 'คนขับรถโรงเรียน',"Submitted on Thu, 2021-10-21 12:23อีกหนึ่งความเหลื่อมล้ำระหว่างพื้นที่ 'เมือง-ชนบท' ในสหรัฐฯ พบท้องถิ่นในสหรัฐฯ ขาดแคลนคนขับรถโรงเรียนช่วง COVID-19 ผู้เชี่ยวชาญกังวลว่าปัญหานี้จะยิ่งเพิ่มความไม่เท่าเทียมด้านการศึกษาของเด็กในชนบท ท้องถิ่นในสหรัฐฯ กำลังขาดแคลนคนขับรถโรงเรียน ช่วง COVID-19 ส่วนหนึ่งมาจากปัญหาการปฏิเสธวัคซีนของคนขับรถ | ที่มาภาพประกอบ: Victor Reynolds (CC BY-NC-ND 2.0) ช่วงหลายสัปดาห์หลังเปิดเทอมใหม่ในสหรัฐอเมริกา เขตการศึกษาในแถบชนบทยังคงได้รับผลกระทบอย่างหนักจากปัญหาการขาดแคลน 'คนขับรถโรงเรียน' ซึ่งประเด็นนี้เริ่มได้รับความสนใจอย่างกว้างขวางมากขึ้น เส้นทางเดินรถถูกปรับเปลี่ยน คนขับรถโรงเรียนต้องทำงานนานขึ้น และในบางกรณีท้องถิ่นที่มีทรัพยากรมากกว่าก็ได้ดึงดูดคนขับรถโรงเรียนจากท้องถิ่นอื่น ด้วยการเสนอค่าแรงและโบนัสที่มากกว่าที่เดิม ผู้เชี่ยวชาญด้านการศึกษาในชนบทกังวลว่าปัญหาการขาดแคลนจะยิ่งเพิ่มความไม่เท่าเทียมด้านการศึกษาของเด็กในชนบท ""พื้นที่ชนบทหลายแห่งมีอัตราความยากจนสูง และครอบครัวในชนบทจำนวนมากไม่สามารถส่งลูก ๆ ไปโรงเรียนได้เป็นประจำ ดังนั้นหากรถโรงเรียนไม่วิ่ง เด็ก ๆ ก็ไม่มีทางเลือกอื่นในการไปโรงเรียน"" มารา ไทเคน รองศาสตราจารย์ที่เบทส์ คอลเลจ ในรัฐเมน ซึ่งเป็นผู้เชี่ยวชาญด้านการศึกษาในชนบท กล่าว ""มันอาจหมายถึงความโดดเดี่ยวที่มากขึ้น ในช่วงการเรียนออนไลน์ที่มากขึ้นนั้น เด็ก ๆ ในชนบทอาจไม่สามารถเข้าถึงการเรียนออนไลน์ได้จากความเหลื่อมล้ำทางดิจิทัล"" พื้นที่ 'เมือง' และ 'ชนบท' ในสหรัฐฯ สำนักงานสำมะโนประชากรของสหรัฐฯ (U.S. Census Bureau) ไม่ได้จำกัดความของ 'ชนบท' (Rural) ไว้ แต่ได้จำกัดความของพื้นที่ 'เมือง' (Urban) ไว้ว่าเป็นเขตที่มีประชากรตั้งแต่ 2,500-50,000 คน ดังนั้นพื้นที่ชนบทจึงหมายความว่าเป็นเขตที่มีประชากรตั้งแต่ 2,500 คนลงมา จากการสำรวจสำมะโนประชากรของสหรัฐฯ เมื่อปี 2553 พบว่าในสหรัฐฯ มีพื้นที่เมือง 3,573 แห่งทั่วประเทศ ต่อมาในปี 2559 มีประชากรสหรัฐฯ ประมาณ 262 ล้านคน หรือคิดเป็น ร้อยละ 81 อาศัยอยู่ในเขตเมือง แสดงว่าประชากรของสหรัฐฯ อีกร้อยละ 19 อาศัยอยู่ในเขตชนบท ที่มา: U.S. Census Bureau เจ้าหน้าที่ของโรงเรียนแห่งหนึ่งระบุว่าในช่วง COVID-19 คนขับรถสูงวัยหลายคนได้ขอเกษียณก่อนกำหนด เพราะกลัวการติดเชื้อ COVID-19 หนำซ้ำคำสั่งบังคับวัคซีนได้กระตุ้นให้คนขับรถทยอยลาออก และยังทำให้คนขับรถหน้าใหม่ ๆ ไม่มาสมัครงาน เมื่อช่วงเดือน ก.ย. 2564 บาบารา เคส ผู้อำนวยการโรงเรียนเจอเนรัล บราวน์ เซ็นทรัล ในเขตชนบททางตอนเหนือของรัฐนิวยอร์ก ได้รับโทรศัพท์แจ้งว่าคนขับรถโรงเรียน 2 คน ติดเชื้อ COVID-19 ทำให้เธอมีปัญหาในการหาคนมาขับแทน เนื่องจากคนขับรถคนอื่น ๆ ต้องการเวลาพักด้วยเช่นกัน ""มันมีความไม่แน่นอนว่านักเรียนที่โดยสารรถเหล่านั้นจะสามารถไปโรงเรียนในวันรุ่งขึ้นได้หรือไม่ ฉันเคยคิดเกี่ยวกับการปิดโรงเรียนและเปลี่ยนกลับไปเรียนออนไลน์"" เคสกล่าว และระบุว่าในท้องถิ่นของเธอรถโรงเรียนจะวิ่ง 18 เส้นทาง โดย 4 เส้นทางไม่มีคนขับประจำ สถานการณ์ขาดแคลนคนขับรถที่โรงเรียนเจอเนรัล บราวน์ เซ็นทรัล สะท้อนวิกฤตการณ์ที่เกิดกับเขตชนบทอื่น ๆ ทั่วประเทศ จากการสำรวจเมื่อช่วงเดือน ส.ค. 2564 โดยสมาคมการขนส่งนักเรียนแห่งชาติ (National Association for Pupil Transportation), สมาคมคณะกรรมการการขนส่งนักเรียนแห่งชาติ (National Association of State Directors of Pupil Transportation) และสมาคมขนส่งโรงเรียนแห่งชาติ (National School Transportation Association) พบว่าประมาณ ร้อยละ 78 ของผู้ตอบแบบสอบถามซึ่งรวมถึงผู้บริหารโรงเรียน ผู้อำนวยการด้านการขนส่ง ช่างซ่อมบำรุง และคนทำงานที่เกี่ยวข้องอื่น ๆ ระบุว่าปัญหาการขาดแคลนคนขับรถโรงเรียนในพื้นที่ของพวกเขากำลัง ""แย่ลง"" หรือ ""แย่ลงเล็กน้อย"" ในขณะที่ ร้อยละ 51 ระบุว่าการขาดแคลนในพื้นที่ของพวกเขาอยู่ในระดับ ""รุนแรง"" หรือ ""สิ้นหวัง"" ร้อยละ 64 ของผู้ตอบแบบสอบถามอยู่ในเขตชนบทของรัฐทางตอนใต้ เช่น อลาบามา อาร์คันซอ เคนตักกี้ มิสซิสซิปปี้ และโอคลาโฮมา ระบุว่าพวกเขามีปัญหาในการรักษาคนขับโรงเรียนไว้ ซึ่งเป็นสัดส่วนที่สูงกว่าผู้ตอบแบบสอบถามในภาคตะวันออกเฉียงเหนือ มิดเวสต์ และตะวันตก เคิร์ท มาซีซีน ผู้อำนวยการบริหารของสมาคมขนส่งโรงเรียนแห่งชาติ ระบุว่านอกจากข้อกังวลด้านใบอนุญาตขับรถ สวัสดิการ และชั่วโมงการทำงานแล้ว ที่ได้เป็นข้อจำกัดให้คนมาสมัครตำแหน่งคนขับรถโรงเรียนน้อยแล้ว ข้อกำหนดในการฉีดวัคซีน COVID-19 ซึ่งคนขับรถโรงเรียนถือเป็นบุคลากรทางการศึกษาที่ต้นสังกัดมักจะถูกบังคับให้ฉีดวัคซีน ก็ยิ่งทำให้หาคนขับรถโรงเรียนได้ยากยิ่งขึ้นอีก ""ในสถานการณ์ที่ผู้คนลังเลที่จะรับวัคซีน COVID-19 ก็ได้ส่งผลกระทบต่อคนที่จะมาขับรถโรงเรียนด้วย"" มาซีซีน ระบุ ปัญหาจะยังไม่ถูกแก้ไขในเร็ววัน ครอบครัวในชนบทจำนวนมากไม่สามารถส่งลูก ๆ ไปโรงเรียนได้เป็นประจำ ดังนั้นหากรถโรงเรียนไม่วิ่ง เด็ก ๆ ก็ไม่มีทางเลือกอื่นในการไปโรงเรียน | ที่มาภาพประกอบ: University of Northern Colorado อลิซ (นามแฝง) คนขับรถโรงเรียนเขตชนบทแห่งหนึ่งในรัฐเซาท์แคโรไลนา ในแต่ละวันเธอจะไปรับกุญแจรถบัสประมาณ 6:15 น. และไปรับเด็ก ๆ จุดแรกเวลา 6.30 น. ตั้งแต่เกิดโรคระบาด เธอต้องขับรถในระยะทางที่เพิ่มขึ้น เพราะว่าจุดจอดรับนักเรียนห่างกันมากขึ้น เธอส่งนักเรียนเที่ยวสุดท้ายในเวลา 18.30 น. กลับถึงบ้านประมาณ 19.30 น. ในแต่ละวันเธอยังต้องทำความสะอาดรถบัส และบางครั้งเธอก็หลงทางในเส้นทางใหม่ด้วย ""ไม่ว่าฝนจะตกหรือในวันที่ฉันไม่สบาย พ่อแม่ของพวกเด็ก ๆ ก็ยังไว้ใจให้ฉันพาพวกเขากลับบ้าน"" อลิซ กล่าว ""มันเครียดมาก บางวัน [คนขับรถโรงเรียน] กลับบ้านและร้องไห้"" อลิซกล่าวว่าเป็นเวลาหลายปีมาแล้วที่เธอและเพื่อนร่วมงานไม่ได้รับค่าจ้างที่น่าพอใจนัก เพิ่งได้มาเพิ่มค่าจ้างแต่เมื่อเร็ว ๆ นี้ การขาดความเคารพในอาชีพ ทำให้คนขับรถโรงเรียนที่เธอรู้จักหลายคนออกจากงานหรือหางานอื่น ๆ แต่เธอก็ยังทำอาชีพนี้อยู่ด้วยเหตุผลหลักคือพวกเด็ก ๆ ""ฉันเคยต้องหยุดงานเพราะต้องแยกตัวออกไปกักโรค และเมื่อฉันกลับมา เด็กหญิงตัวเล็ก ๆ ส่งกระดาษแผ่นหนึ่งแก่ฉัน มันระบุว่า 'ฉันคิดถึงคุณเมื่อคุณไม่อยู่ เรารักคุณนะ'"" อลิซเล่า สิ่งนี้ทำให้เธอตื้นตัน และรู้สึกว่าเธอต้องทำงานนี้ต่อไป บิล เคิร์ท ผู้อำนวยการด้านการขนส่งของของโรงเรียนในเมืองเล็กซิงตัน รัฐเซาท์แคโรไลนา กล่าวว่าคนขับรถโรงเรียนหลายคนชอบงานนี้มาก และตัวเขาเองก็ทำงานด้านนี้มากว่า 25 ปีแล้ว ที่ผ่านมาเขาทำงานตั้งแต่การขับรถและอีกหลายหน้าที่ เขาได้เห็นการขาดแคลนเมื่อช่วงเดือน ส.ค. 2564 คนขับรถโรงเรียน 11 คน ต้องถูกพักงานเนื่องจากสาเหตุที่เกี่ยวข้องกับ COVID-19 และเหตุผลด้านสุขภาพอื่น ๆ เขตของเคิร์ทได้เพิ่มค่าจ้างคนขับรถโรงเรียนอีก ร้อยละ 5 หรือเพิ่มขึ้นอีก 1 ดอลลาร์สหรัฐฯ ต่อการทำงาน 1 ชั่วโมง และขณะนี้คณะกรรมการโรงเรียนกำลังพิจารณาจ่ายโบนัสครั้งเดียว 1,000 ดอลลาร์สหรัฐฯ สำหรับพนักงานเต็มเวลาและ 500 ดอลลาร์สหรัฐฯ สำหรับพนักงานนอกเวลา เคิร์ทหวังว่าเงินจำนวนนี้จะดึงดูดให้คนมาทำอาชีพนี้ อย่างไรก็ตามแรงจูงใจนี้กลับดูเหมือนจะใช้ไม่ได้ผล การขาดแคลนทั่วทั่วสหรัฐฯ การขาดแคลนคนขับรถนักเรียนในสหรัฐฯ ทำให้บางรัฐต้องขอความช่วยเหลือจากกองกำลังพิทักษ์มาตุภูมิ (National Guard) มาทำหน้าที่ขับรถรับส่งนักเรียน | ที่มาภาพ: Senior Airman Dane St.Pe (อ้างใน World Socialist Web Site) ในปี 2564 นี้แม้ยังไม่มีตัวเลขอย่างเป็นทางการว่าทั่วสหรัฐฯ ขาดแคลนคนขับรถนักเรียนเป็นจำนวนเท่าใด แต่ในเขตต่าง ๆ ของเกือบทุกรัฐต่างก็มีข่าวทยอยออกมาเรื่อย ๆ รัฐไอดาโฮ โรงเรียนในเขตกูดดิ้งปิดทำการ 1 สัปดาห์เมื่อช่วงต้นเดือน ต.ค. 2564 เนื่องจากไม่สามารถหาคนขับรถโรงเรียนได้ รัฐแมริแลนด์ คนขับรถโรงเรียนจำนวนหนึ่งได้หยุดงานประท้วง ทิ้งนักเรียนไว้โดยไม่มีรถรับส่งไปกลับโรงเรียนเป็นเวลา 2 วัน รัฐคอนเนตทิคัต มีรายงานข่าวว่ามีคนขับรถโรงเรียนหลายคนขู่ว่าจะลาออก รัฐแมสซาชูเซตส์ ชาร์ลี เบเกอร์ ผู้ว่าการรัฐจากพรรครีพับลิกัน ประกาศในช่วงเดือน ก.ย. 2564 ว่าสมาชิกกองกำลังพิทักษ์มาตุภูมิ (National Guard) ประมาณ 250 คน จะมาทำหน้าที่ขับรถรับส่งนักเรียน รัฐเพนซิลเวเนีย ในเขตการศึกษาของฟิลาเดลเฟียได้เสนอเงิน 1,500 ดอลลาร์สหรัฐฯ ต่อปี ให้กับครอบครัวที่เต็มใจขับรถส่งลูกไปโรงเรียนแทนที่จะให้นั่งรถโรงเรียน รัฐเดลาแวร์ มีการเสนอให้จ่ายเงินให้ผู้ปกครอง 700 ดอลลาร์สหรัฐฯ ต่อเด็กหนึ่งคนต่อปี เพื่อส่งลูกไปโรงเรียน รัฐมอนแทนา มีการเสนอเงินโบนัส 4,000 ดอลลาร์สหรัฐฯ ให้กับคนขับรถโรงเรียน และได้เชิญผู้คนให้มาทดลองขับรถโรงเรียน นักเรียนสหรัฐฯ 1 ใน 5 คน เรียนอยู่ในโรงแรียนแถบชนบท มีการประมาณการณ์ว่านักเรียนสหรัฐฯ 1 ใน 5 คน เรียนอยู่ในโรงเรียนแถบชนบท | ที่มาภาพประกอบ: Elifino 57 (CC) (อ้างใน the74million.org) ข้อมูลจากรายงานของ Rural School and Community Trust ระบุว่าในปี 2561 มีนักเรียนสหรัฐฯ มากกว่า 9.3 ล้านคน เรียนอยู่ในโรงเรียนในชนบท หรือคิดเป็นสัดส่วน 1 ใน 5 คน ของนักเรียนทั้งหมดในสหรัฐฯ รายงานพบว่านักเรียนในชนบทจำนวนมากอาศัยอยู่ในครอบครัวที่ยากจน บางรายมีปัญหาด้านผลสัมฤทธิ์ทางการเรียน และส่วนใหญ่ได้รับการสอนจากครูที่ได้รับค่าจ้างค่อนข้างต่ำ ทั้งนี้ปัจจัยด้านลอจิสติกส์ ก็เป็นอีกหนึ่งปัจจัยสำคัญที่ส่งผลกระทบต่อการศึกษาของนักเรียนในชนบท เพราะในแต่ละพื้นที่มักจะมี 'ความโดดเดี่ยวทางภูมิศาสตร์' ที่ทำให้นักเรียนในชนบทเข้าถึงสิ่งต่าง ๆ ได้ยาก เช่น หลักสูตรขั้นสูง เป็นต้น ""แม้จะมีโรงเรียนในชนบทบางแห่งเจริญรุ่งเรือง แต่ส่วนใหญ่แล้วโรงเรียนอื่น ๆ ยังคงเผชิญกับอุปสรรคในด้านการศึกษา รวมถึงความเป็นอยู่ที่ดีของเด็ก ๆ"" โรเบิร์ต มาฮาฟฟีย์ ผู้อำนวยการ Rural School and Community Trust กล่าว ""แต่ละรัฐ รวมถึงรัฐบาลกลางต้องลงทุนมากขึ้น และทำงานร่วมกันเพื่อแก้ไขปัญหาที่นักเรียนในชนบท โรงเรียน และชุมชนต้องเผชิญอย่างเร่งด่วน"" ที่มาเรียบเรียงจากNearly One in Five U.S. Students Attend Rural Schools. Here’s What You Should Know About Them (Evie Blad, Education Week, 7 November 2019)Bus Driver Shortage Stresses Rural School Districts (Aallyah Wright, Stateline, 11 October 2021) ข่าวแรงงานต่างประเทศคนขับรถโรงเรียนสหรัฐอเมริกาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/ltPCJqv1A_w/95568,2021_10_21
คณะ ส.ว.บราซิล เสนอดำเนินคดี 'บอลโซนาโร' กรณีนโยบาย COVID-19 และโกงวัคซีนจนมีคนตาย 3 แสน,"Submitted on Thu, 2021-10-21 13:44ภาพปก : จาอีร์ บอลโซนาโร ปธน.บราซิล จากรายงานการสืบสวนของคณะ ส.ว. บราซิลเสนอให้มีการฟ้องร้องประธานาธิบดีฝ่ายขวา จาอีร์ บอลโซนาโร ด้วยโทษ ""อาชญากรรมต่อมนุษยชาติ"" จากที่เขาดำเนินนโยบายและส่งเสริมในเรื่องที่ทำให้ชาวบราซิลเผชิญกับวิกฤต COVID-19 จนมีผู้เสียชีวิตมากกว่า 300,000 ราย รวมถึงมีการทุจริตการซื้อวัคซีนซึ่งมีเจ้าหน้าที่รัฐให้การว่ารัฐบาลบอลโซนาโรเพิกเฉยต่ออีเมลของบริษัทผลิตวัคซีนอย่างไฟเซอร์ถึง 100 ฉบับ ใบหน้าของ จาอีร์ บอลโซนาโร ปธน.บราซิล 21 ต.ค. 64 คณะกรรมการสภาบราซิลมีแผนการจะเสนอให้มีการดำเนินคดีกับประธานาธิบดีฝ่ายขวาของบราซิล จาอีร์ บอลโซนาโร ในโทษฐาน ""อาชญากรรมต่อมนุษยชาติ"" โดยกล่าวหาว่าเขาจงใจปล่อยให้เกิดการระบาดของ COVID-19 เข้ามาในประเทศจนเป็นเหตุให้มีผู้เสียชีวิตหลายแสนราย รวมถึงล้มเหลวในการที่จะสร้างภูมิคุ้มกันหมู่ และล้มเหลวในการฟื้นฟูเศรษฐกิจบราซิลที่ถูกมองว่าเป็นแหล่งเศรษฐกิจที่ใหญ่ที่สุดของลาตินอเมริกา รายงานจากการสืบสวนสอบสวนของคณะกรรมการสภาบราซิลระบุว่า พวกเขาเสนอให้มีการฟ้องร้องดำเนินคดีกับบุคคล 69 รายที่มีส่วนในการทำให้เกิดการแพร่ระบาดของ COVID-19 ในบราซิล รวมถึงลูกชายของประธานาธิบดีบอลโซนาโรทั้ง 3 คน และเจ้าหน้าที่รัฐบาลทั้งในอดีตและปัจจุบันจำนวนมาก ทางคณะกรรมการยังเสนอให้มีการดำเนินคดีกับบอลโซนาโรในเรื่องการสังหารหมู่และการฆ่าล้างเผ่าพันธุ์ชนพื้นเมืองในพื้นที่อเมซอน จากการที่โคโรนาไวรัสที่ก่อโรค COVID-19 เข้าไปสร้างความเสียหายทั้งการเจ็บป่วยและการเสียชีวิตของประชากรเป็นเวลาหลายเดือนทำให้โรงพยาบาลในพื้นที่นั้นขาดแคลนออกซิเจน อย่างไรก็ตาม หลังจากที่มีการรายงานข่าวในเรื่องนี้ในสื่อบราซิลและในสื่อต่างประเทศบางแห่งไปได้ 1 วัน ส.ว. สายกลางของบราซิล เรนัน คาลเฮรอส ซึ่งเป็นผู้นำการจัดทำรายงานเกี่ยวกับการฟ้องร้องบอลโซนาโรก็กลับลำโดยยกเลิกไม่ระบุถึงข้อเสนอให้มีการฟ้องร้องดำเนินคดีบอลโซนาโรในเรื่องการสังหารหมู่และการฆ่าล้างเผ่าพันธุ์ลงไปด้วย กรณีของรายงานฉบับนี้ยังสะท้อนให้เห็นความขัดแย้งทางการเมืองในบราซิลจากการที่ผู้จัดทำรายงานนี้ 7 ใน 11 คนเป็นฝ่ายตรงข้ามทางการเมืองของบอลโซนาโร นอกจากนี้ ยังมีกระแสความไม่พอใจในเรื่องที่บอลโซนาโรไม่แก้ไขปัญหา COVID-19 อย่างจริงจัง ถึงแม้ว่าเรื่องการฟ้องร้องดำเนินคดียังมีความไม่แน่นอนว่าจะเกิดขึ้นตามข้อเสนอหรือไม่ แต่รายงานฉบับนี้ก็เป็นเครื่องสะท้อนให้เห็นปัญหาที่บอลโซนาโรต้องเผชิญในการเลือกตั้งปีหน้า (พ.ศ. 2565) และแสดงให้เห็นว่าบอลโซนาโรได้รับความนิยมลดลง รายงานจำนวน 1,200 หน้า ระบุว่า นโยบายของบอลโซนาโรเป็นเหตุให้มีชาวบราซิลเสียชีวิตมากกว่า 300,000 ราย นอกจากนี้ ยังมีการเสนอให้ทางการบราซิลคุมขังบอลโซนาโร คาลเฮรอส บอกว่า ""กรณีการเสียชีวิตจำนวนมากเหล่านี้สามารถป้องกันได้"" และบอกว่าโดยส่วนตัวเขาแล้ว เขามองว่า บอลโซนาโรมีส่วนในการทำให้ตัวเลขผู้เสียชีวิตนี้พอกพูนขึ้นอย่างมาก ในช่วงที่โลกกำลังมีการระบาดหนักของ COVID-19 บอลโซนาโรทำในสิ่งที่ตรงกันข้ามกับข้อเสนอแนะด้านสุขอนามัย ไม่ว่าจะเป็นการไม่แนะนำให้ใส่หน้ากากอนามัย และสร้างความกังขาต่อวัคซีน นอกจากนี้ ยังมักจะโต้ตอบด้วยวาจารุนแรงใส่คนที่วิพากษ์วิจารณ์เขา ในกรณีล่าสุด บอลโซนาโรก็แถลงต่อผู้สนับสนุน เขาอ้างว่าคณะกรรมการของวุฒิสภาที่สืบสวนในเรื่องนี้มีแรงจูงใจทางการเมือง และกล่าวหาว่าคาลเฮรอส ""เล่นสกปรก"" รายงานของคณะกรรมการสภาบราซิลใช้เวลา 6 เดือนในการเก็บรวบรมวข้อมูลโดยมีการเปิดให้มีคนให้การออกอากาศผ่านทางช่องข่าวรอบค่ำกลายเป็นรายการที่ทุกคนในบราซิลต้องรับชม มีบางตอนที่มีคนให้การเกี่ยวกับเรื่องการติดสินบนและปฏิบัติการข้อมูลข่าวสารสร้างเรื่องเท็จ มี ส.ส. รายหนึ่งสวมชุดกันกระสุนให้การเกี่ยวกับเรื่องการทุจริตติดสินบนการซื้อวัคซีนโดยรัฐบาลบอลโซนาโร นอกจากนี้ รายงานยังระบุถึงเรื่องที่รัฐบาลบอลโซนาโรเพิกเฉยต่ออีเมลมากกว่า 100 ฉบับจากบริษัทยาไฟเซอร์ ซึ่งเป็นผู้ผลิตวัคซีนต้าน COVID-19 แต่หันไปใช้วัคซีนที่ไม่ได้รับการรับรองมาตรฐานจากอินเดีย ซึ่งต่อมามีการยกเลิกข้อตกลงซื้อขายนี้ เพราะต้องสงสัยเกี่ยวกับการติดสินบน ผู้เชี่ยวชาญด้านกฎหมายในบราซิลระบุว่า ถ้าหากบอลโซนาโรถูกดำเนินคดี เขาจะถูกสั่งระงับจากตำแหน่งหน้าที่ประธานาธิบดีเป็นเวลา 180 วัน ในขณะที่ศาลสูงสุดทำหน้าที่พิจารณาคดี และถ้าหากถูกตัดสินว่ามีความผิด เขาก็จะถูกปิดกั้นไม่ให้ดำรงตำแหน่งประธานาธิบดีเป็นเวลา 8 ปี และมีโอกาสรับโทษในคุก แปลและเรียบเรียงจาก Brazilian Leader Accused of Crimes Against Humanity in Pandemic Response, New York Times, 20-10-2021 ข่าวต่างประเทศจาอีร์ บอลโซนาโรบราซิลโควิด-19เรนัน คาลเฮรอสประธานาธิบดีบราซิลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/cqn5xBsWnws/95569,2021_10_21
ธนาธรและทนายยื่นขอประกัน ‘เบนจา อะปัญ’ คดี ม.112 ก่อนศาลมีคำสั่งยกคำร้อง,"Submitted on Thu, 2021-10-21 14:40ภาพปก : ธนาธร จึงรุ่งเรืองกิจ และวีรนันท์ ฮวดศรี ทนายความ ที่ศาลอาญากรุงเทพใต้ (ภาพโดย Chana La) ศาลอาญากรุงเทพใต้มีคำสั่งไม่อนุญาตปล่อยตัวชั่วคราว 'เบนจา อะปัญ' นักกิจกรรมการเมือง ซึ่งถูกฝากขังจากคดี ม.112 กรณีคาร์ม็อบ10สิงหา และม็อบหน้าสถานทูตเยอรมันปี'63 หลังธนาธรและทนายยื่นคำร้องขอประกันเมื่อเช้า ธนาธร จึงรุ่งเรืองกิจ และวีรนันท์ ฮวดศรี ทนายความ ที่ศาลอาญากรุงเทพใต้ (ภาพโดย Chana La) 21 ต.ค. 64 ทีมสื่อคณะก้าวหน้า รายงานวันนี้ (21 ต.ค.64) ที่ศาลอาญากรุงเทพใต้ นายธนาธร จึงรุ่งเรืองกิจ ประธานคณะก้าวหน้า และนายวีระนันท์ ฮวดศรี ทนายความ เดินทางมายื่นประกันตัว เบนจา อะปัญ นักกิจกรรมการเมืองจากแนวร่วมธรรมศาสตร์และการชุมนุม ซึ่งถูกฝากขังชั้นสอบสวนจากการถูกดำเนินคดี ม.112 ในกิจกรรมคาร์ม็อบ 10 ส.ค. 64 พร้อมหลักทรัพย์ประกันตัวเป็นเงินสด 2 แสนบาท ก่อนขึ้นยื่นเอกสารประกันตัว นายธนาธรได้ให้สัมภาษณ์แก่สื่อมวลชนระบุว่า การตัดสินใจมาเป็นนายประกันให้เบนจาวันนี้ เนื่องจากเห็นถึงความไม่ยุติธรรมในกระบวนการ และต้องการแสดงให้เห็นว่ามีคนจำนวนมากในสังคมที่ต้องการความยุติธรรม นายธนาธร ระบุว่า การที่เบนจาไม่ได้สิทธิการประกันตัว โดยศาลอ้างว่าเป็นคดีร้ายแรง อาจหลบหนีได้ เป็นสิ่งที่ไม่สมเหตุสมผล เพราะคดี 112 ในอดีตเคยมีการให้ประกันตัวมาแล้วหลายคดี การบอกว่าเป็นคดีร้ายแรงจึงไม่ให้ประกันตัวทำให้เป็นที่กังขาว่าการตัดสินของศาลมีหลายมาตรฐานเกินไปหรือไม่ ส่วนการอ้างว่าเกรงผู้ต้องหาจะหลบหนีนั้น นายธนาธร ระบุว่า เบนจาเป็นนักศึกษาวิศวกรรมศาสตร์ มหาวิทยาลัยธรรมศาสตร์ ที่มีผลการเรียนดี เป็นอนาคตของชาติ มีสอบปลายภาคที่จะถึงในเดือนธันวาคมนี้ และเป็นผู้เดินทางมาขึ้นศาลเอง เห็นได้ชัดว่าไม่มีพฤติกรรมหลบหนีแต่อย่างใด จึงควรได้รับสิทธิประกันตัว เพื่อไปเตรียมสอบและทำกิจกรรมกับเพื่อนตามสิทธิที่พึงได้รับต่อไป.นายธนาธร ยังกล่าวว่า สิ่งที่เกิดขึ้นในระยะที่ผ่านมา เห็นได้ชัดว่าเป็นยุคมืดในการใช้กฎหมายกดขี่ปราบปรามผู้เห็นต่าง มีคดีการเมือง 800 กว่าคดี มีผู้ต้องหากว่า 1,500 คนที่ถูกดำเนินคดี ไม่ว่าจะมาตรา 112, 116, พ.ร.บ.คอมพิวเตอร์, พ.ร.บ.ชุมนุมสาธารณะ คดีการเมืองต่างๆ หลายกรณีถูกกระทำด้วยกระบวนการที่ไม่เป็นธรรม หลายกรณีมีการข่มขู่คุกคามผู้ต้องหา มีการรวบรัดขั้นตอน ทำให้คนที่ต้องการแสดงความเห็นต่างหวาดกลัว และเป็นที่ชัดเจนว่านี่คือการใช้กฎหมายเป็นเครื่องมือริดรอนสิทธิเสรีภาพ.ตนมาวันนี้เพื่อยืนยันว่าเราจะต่อสู้ร่วมกันในเวลาที่ยากลำบากมืดมิดเช่นนี้ และขอเรียกร้องทุกคนให้มีมโนสำนึกพื้นฐานว่า ความอยุติธรรมต่อใครคนใดคนหนึ่งก็คือความอยุติธรรมต่อสังคมทั้งสังคมนี้ อย่าปล่อยให้รัฐใช้อำนาจบาตรใหญ่ตามอำเภอใจริดรอนสิทธิเสรีภาพของเราเรื่อยไป “เราอยากจะเห็นคนที่มีบทบาทในสังคมออกมายืนหยัดเคียงข้างนักเรียน นักศึกษา ประชาชนที่ออกมาต่อสู้มากกว่านี้ อยากทำให้ทุกคนเห็นว่าไม่ได้มีอะไรต้องหวาดกลัว และประชาชนยังยืนหยัดอยู่ร่วมกัน วันนี้ผมมาเป็นนายประกันด้วยตัวเองเพื่อยืนหยัดว่านี่คือหนึ่งในสิ่งที่พวกเราทำได้” นายธนาธรกล่าว นายธนาธรยังกล่าวต่อไป ว่าตนหวังว่าวันนี้ศาลจะเห็นถึงความบริสุทธิ์ใจของเบนจาที่ออกมาต่อสู้เรียกร้องในเรื่องที่สำคัญต่ออนาคตของประเทศ และหากเบนจายังไม่ได้ประกันในวันนี้ เราก็จะต้องใช้ช่องทางเท่าที่เรามีต่อสู้เพื่อสิทธินี้ต่อไป นายธนาธร ยังกล่าวว่า ตนก็เป็นผู้ได้รับผลกระทบจากมาตรา 112 ตอนนี้มี 2 คดีด้วยกัน กฎหมายมาตรานี้ถูกใช้เป็นเครื่องมือทางการเมืองปิดปากผู้เห็นต่างจากรัฐ ไม่ให้ประชาชนพูดเรื่องการปฏิรูปสถาบันกษัตริย์ ซึ่งตนต้องย้ำอีกครั้งว่า การพูดเรื่องปฏิรูปสถาบันกษัตริย์ไม่ใช่การล้มล้าง แต่เป็นการทำให้สถาบันกษัตริย์มั่นคง เข้ากับยุคสมัย สอดรับกับหลักการประชาธิปไตย และตนขอเรียกร้องไปถึงสังคมอีกครั้งว่า อย่าปล่อยให้เบนจา และอนาคตของประเทศต้องต่อสู้อย่างลำพัง ที่เรามาในวันนี้คือสิ่งเล็กๆ ที่เราทำได้ แม้ไม่มาก แต่อยากแสดงให้เห็นว่า เรายังยืนอยู่กับพวกเขาในเวลาที่ยากลำบากเช่นนี้ เบนจา อะปัญ วันปราศรัยหน้าอาคารชิโน-ไทย ทาวเวอร์ เมื่อ 10 ส.ค. 64 (ภาพโดย iLaw) เมื่อเวลา 12.43 น. ศูนย์ทนายความเพื่อสิทธิมนุษยชน รายงานผ่าน ‘ทวิตเตอร์’ ระบุว่า การยื่นคำร้องขอประกันตัว เบนจา อะปัญ ให้ศาลอาญากรุงเทพใต้นั้นแบ่งเป็น 2 คดี ประกอบด้วย 1.คดีปราศรัยหน้าตึกซิโน-ไทย มีธนาธร จึงรุ่งเรืองกิจ เป็นนายประกัน และนำเงินสดของตนเอง วางประกันอีก 200,000 บาท และ 2.คดีหน้าสถานทูตเยอรมัน ถ.สาทร เมื่อวันที่ 26 ต.ค. 2563 วางเงินประกัน 200,000 บาท จากกองทุนราษฎรประสงค์ ศาลอาญากรุงเทพใต้มีคำสั่งไม่ให้ประกันตัวเบนจา อะปัญ ทั้ง 2 คดี โดยคดีที่ 1 ปราศรัยหน้าตึกซิโน-ไทย เห็นว่าเหตุตามคำร้องไม่มีเหตุที่จะเปลี่ยนแปลงคำสั่งที่ไม่อนุญาตให้ปล่อยตัวชั่วคราวเดิม จึงให้ยกคำร้อง ลงชื่อมนัส ศักดิ์ภูวดล รองอธิบดีผู้พิพากษาฯ คดีที่ 2 ปราศรัยหน้าสถานทูตเยอรมัน ศาลเห็นว่า เบนจา อะปัญ ทำผิดเงื่อนไขการประกันตัวที่จะไม่ทำให้เสื่อมเสียต่อสถาบันพระมหากษัตริย์และเงื่อนไขอื่นๆ ที่ศาลให้เบนจาปฏิบัติโดยเคร่งครัด เบนจาจึงถูกดำเนินคดีอื่นในศาลนี้อีก ในการกระทำในทำนองเดียวกัน และหลังจากการกระทำในคดีหน้าสถานทูตฯ ยังปรากฏว่าเบนจาทำผิดเงื่อนไขในลักษณะเดียวกันซ้ำอีกเป็นคดีอื่นจนไม่ได้รับการประกันตัวในศาลนี้ จึงมีเหตุเชื่อว่าหากอนุญาตให้ปล่อยแล้ว เบนจาอาจจะไปก่อให้เกิดอันตรายหรือความเสียหายประการอื่นได้ จึงไม่มีเหตุที่จะอนุญาตปล่อยชั่วคราว ยกคำร้อง ยื่นประกันครั้งที่ 3 ไอลอว์ รายงานว่า สำหรับการขอยื่นประกันตัวให้ ‘เบนจา’ ในครั้งนี้ นับเป็นครั้งที่ 3 โดยครั้งแรก เมื่อวันที่ 9 ตุลาคม 2564 ศาลอาญากรุงเทพใต้ระบุว่า เป็นคดีที่มีอัตราโทษสูงประกอบกับพฤติการณ์ตามคำร้องฝากขังของพนักงานสอบสวน ผู้ต้องหาได้ก่อเหตุเกี่ยวกับสถาบันพระมหากษัตริย์ที่ผู้ต้องหาเคยถูกฟ้องที่ศาลนี้มาแล้ว อีกทั้งพนักงานสอบสวนได้คัดค้านการประกันตัวผู้ต้องหา ศาลจึงเห็นควรไม่อนุญาตให้ประกันตัว ต่อมา ทนายความได้ยื่นอุทธรณ์ต่อศาล โดยระบุว่า ผู้ต้องหาเป็นนักศึกษาปี 3 มหาวิทยาลัยธรรมศาสตร์ คณะวิศวกรรมศาสตร์ (SIIT) โดยผู้ต้องหายังต้องเข้าเรียน จัดทำรายงานต่างๆ และสอบไล่ตามหลักสูตรของมหาวิทยาลัย หากไม่ได้ประกันย่อมส่งผลกระทบต่อโอกาสทางการศึกษา และคดีของผู้ต้องหายังอยู่ระหว่างการสอบสวน และยังไม่ถูกพิพากษาว่ามีความผิดแต่อย่างใด ผู้ต้องหาจึงขอให้ศาลอุทธรณ์ปล่อยตัวชั่วคราว เพื่อได้มีโอกาสต่อสู้คดีได้เต็มที่ ต่อมา วันที่ 9 ตุลาคม 2564 ศาลอุทธรณ์ได้มีคำสั่งว่า พิเคราะห์แล้วเห็นว่าข้อหาที่ผู้ต้องหาถูกกล่าวหานั้นมีอัตราโทษสูง อีกทั้งผู้ต้องหาได้กระทำความผิดในลักษณะคล้ายเดิมโดยการปราศรัยอันมีถ้อยคำที่เกี่ยวข้องกับสถาบันพระมหากษัตริย์ ทั้งผู้ต้องหาได้เคยรับการอนุญาตให้ปล่อยตัวชั่วคราวในข้อหาดังกล่าว และมีเงื่อนไขว่าห้ามมิให้กระทำการใดที่ให้เป็นการเสื่อมเสียต่อสถาบันพระมหากษัตริย์ และห้ามเข้ากิจกรรมใดที่ก่อให้เกิดความวุ่นวาย แต่ผู้ต้องหาไม่ปฏิบัติตามเงื่อนไข ซึ่งหากอนุญาตปล่อยชั่วคราวผู้ต้องหาอาจก่อให้เกิดอันตรายประการอื่น และก่อให้เกิดความเสียหาย และเชื่อว่าผู้ต้องหาจะหลบหนี คำสั่งของศาลชั้นต้นชอบแล้ว ยกคำร้อง เบนจา อะปัญ ให้สัมภาษณ์จากเรือนจำเกี่ยวกับต่อกระบวนการฝากขังและไม่ให้สิทธิประกันตัวกับเธอว่า “มันไม่แฟร์เลย เหตุผลแค่ว่าตำรวจจะสอบพยานเพิ่มแล้วมันเกี่ยวอะไรกับหนู ยังสอบไม่เสร็จ ก็สอบไปสิ เกี่ยวอะไรกับหนู เหตุไม่สมเหตุสมผล” “กระบวนการคือตั้งใจขัง ไม่ให้ออก” เบนจา กล่าว ทั้งนี้ เบนจา อะปัญ นักศึกษารั้วแม่โดม ถูกฝากขังชั้นสอบสวนตั้งแต่วันที่ 8 ต.ค. 64 จนถึงปัจจุบัน ทำให้ตอนนี้เธอถูกฝากขังเป็นระยะเวลาแล้วทั้งสิ้น 13 วัน ขณะที่ศูนย์ทนายความเพื่อสิทธิมนุษยชน รายงานด้วยว่า เมื่อวันที่ 19 ต.ค. 64 ศาลอาญากรุงเทพใต้ อนุญาตตามคำขอของพนักงานสอบสวน สน.ทองหล่อ ให้ฝากขังเบนจาต่อได้อีก 12 วัน จนถึงวันที่ 31 ตุลาคม 2564 ข่าวการเมืองสิทธิมนุษยชนเบนจา อะปัญสิทธิการประกันตัวม.112ม็อบหน้าสถานทูตเยอรมนีคาร์ม็อบ10สิงหาแนวร่วมธรรมศาสตร์และการชุมนุมธนาธร จึงรุ่งเรืองกิจศาลอาญากรุงเทพใต้ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/hBt76b4vXMo/95571,2021_10_21
สถานการณ์แรงงานประจำสัปดาห์ 15-21 ต.ค. 2564,"Submitted on Thu, 2021-10-21 14:37Quanta Computer ยักษ์ PC ไต้หวันทุ่ม 2 พันล้านเตรียมเปิดโรงงานใหม่ จ.ชลบุรี จ้างงานเพิ่มหลายพันอัตรา Quanta Computer Inc ผู้ผลิตคอมพิวเตอร์โน้ตบุ๊กและฮาร์ดแวร์อิเล็กทรอนิกส์อื่น ๆ ในไต้หวัน มีลูกค้าระดับโลกหลายราย เช่น Apple, Dell, Acer , Amazon และ Google ได้ลงทุน 32.15 ล้านดอลลาร์สหรัฐฯเพื่อขยายกำลังการผลิตในประเทศไทยผ่านบริษัทในเครือ QMB Co ทั้งนี้ ทาง TDR ยังได้ข้อมูลเพิ่มเติมว่าขณะนี้ บริษัทดังกล่าวกําลังรับสมัครพนักงานเพิ่มอีกหลายพันอัตราเพื่อรองรับกําลังการผลิตที่เพิ่มขึ้น การลงทุนนี้เป็นส่วนหนึ่งของแผนการขยายธุรกิจในไทยมูลค่า 2 พันล้านดอลลาร์ไต้หวันหรือราว 2 พันล้านบาท การลงทุนครั้งนี้เป็นส่วนหนึ่งของความพยายามของ Quanta ที่จะย้ายฐานการผลิตออกจากจีนท่ามกลางข้อพิพาททางการค้าระหว่างจีนกับสหรัฐ ในการประชุมทางโทรศัพท์กับนักลงทุน Barry Lam ประธานบริษัท Quanta กล่าวถึงการย้ายฐานการผลิตมาประเทศไทยว่าเป็นการตัดสินใจที่ “จําเป็น” Quanta ถือเป็นผู้ผลิตคอมพิวเตอร์โน้ตบุ๊กรายใหญ่ที่สุดของโลก นอกจากนี้ ประธาน Lam ยังได้แจ้งกับที่ประชุมนักลงทุนเมื่อเดือนพฤศจิกายนปีที่แล้วว่าบริษัทกำลังอยู่ระหว่างขยายธุรกิจไปสู่เทคโนโลยีใหม่ เช่น หุ่นยนต์ อุปกรณ์ทดสอบปัญญาประดิษฐ์ และยานพาหนะไร้คนขับ สํานักข่าว Digitime ยังได้ทราบอีกว่า โรงงานใหม่ในประเทศไทยจะใช้สําหรับผลิตอุปกรณ์ server และขยายกําลังผลิตคอมพิวเตอร์โน้ตบุ๊ค ซึ่งนอกจากการลงทุนในประเทศไทยแล้ว Quanta ยังได้ขยายกำลังการผลิตในไต้หวันอย่างต่อเนื่อง ที่มา: Thailand Development Report, 21/10/2564 ลงทะเบียน ""เยียวยา SMEs"" วันแรก ยอดทะลุกว่า 5,000 ราย รับสิทธิถึง 20 พ.ย. 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า วันที่ 20 ต.ค. 2564 เป็นวันแรกที่เปิดให้นายจ้าง สถานประกอบการลงทะเบียนร่วมโครงการส่งเสริมและรักษาระดับการจ้างงานในธุรกิจ SMEs ผ่านทางระบบออนไลน์ที่เว็บไซต์ ส่งเสริมการจ้างงานเอสเอ็มอี.doe.go.th โดยจะเปิดให้ลงทะเบียนจนถึง 20 พ.ย. 2564 ภาพรวมวันแรกมีผลตอบรับที่ดีมาก ข้อมูล ณ วันที่ 20 ต.ค. เวลา 17.00 น. พบว่า มีสถานประกอบการได้รับการอนุมัติเข้าร่วมโครงการแล้ว 5,091 ราย จำนวนลูกจ้างคนไทยที่ได้รับสิทธิ 123,847 คน ส่วนใหญ่เป็นกิจการในพื้นที่กรุงเทพมหานครถึง 2,231 ราย จำนวนลูกจ้างคนไทยที่ได้รับสิทธิ 53,548 คน ปริมณฑล 1,101 ราย จำนวนลูกจ้างคนไทยที่ได้รับสิทธิ 29,218 คน ภาคกลาง 687 ราย จำนวนลูกจ้างคนไทยที่ได้รับสิทธิ 18,247 คน ภาคใต้ 454 ราย จำนวนลูกจ้างคนไทยที่ได้รับสิทธิ์ 8,799 คน ภาคเหนือ 365 ราย จำนวนลูกจ้างคนไทยที่ได้รับสิทธิ 6,975 คน และภาคตะวันออกเฉียงเหนือ 253 ราย จำนวนลูกจ้างคนไทยที่ได้รับสิทธิ 7,060 คน รัฐมนตรีว่าการกระทรวงแรงงาน กล่าวว่า สถานการณ์การแพร่ระบาดของโรคโควิด-19 ในช่วงที่ผ่านมา ทำให้สถานประกอบการจำนวนหนึ่งประสบปัญหาจนต้องหยุดกิจการชั่วคราว บางแห่งมีการลดการจ้างงานอย่างหลีกเลี่ยงไม่ได้ และมีจำนวนมากที่พยายามพยุงกิจการไปพร้อมกับรักษาระดับการจ้างงานไว้อย่างสุดกำลัง พล.อ.ประยุทธ์ จันทร์โอชา นายกรัฐมนตรี และ พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน เห็นถึงความจำเป็นที่รัฐบาลจะต้องมีนโยบายรักษาระดับการจ้างงานและส่งเสริมการจ้างงานใหม่ โดยอุดหนุนค่าจ้าง 3,000 บาท ต่อลูกจ้างสัญชาติไทย 1 คนต่อเดือน เป็นระยะเวลา 3 เดือน ในเดือน พ.ย. 2564 -ม.ค. 2565 เพื่อให้สถานประกอบการขนาดเล็ก-กลางเกิดสภาพคล่อง สามารถฟื้นฟูกิจการสร้างความแข็งแรงในธุรกิจ พร้อมรับการเปิดประเทศที่จะมีขึ้นเร็วๆ นี้ ทั้งยังเป็นการตอบแทนธุรกิจในกลุ่ม SMEs ที่เปรียบเสมือนกระดูกสันหลังของการจ้างงานในประเทศไทย ด้านนายไพโรจน์ โชติกเสถียร อธิบดีกรมการจัดหางาน กล่าวว่า สำหรับสถานประกอบการที่ต้องการเข้าร่วมโครงการฯ จะต้องเป็นนายจ้างภาคเอกชน ที่อยู่ในระบบประกันสังคม (ฐานข้อมูลประกันสังคม ม.33 สถานะ Active) ที่มีลูกจ้างรวมทุกสาขาไม่เกิน 200 คน ณ วันที่ 16 ต.ค. 2564 โดยที่นายจ้างจะต้องรักษาระดับการจ้างงานไม่ต่ำกว่าร้อยละ 95 ในระหว่างเข้าร่วมโครงการฯ หากไม่สามารถรักษาระดับการจ้างงานให้ไม่ต่ำกว่าร้อยละ 95 จะไม่ได้รับเงินอุดหนุนในเดือนนั้น และกรณีนายจ้างมีการจ้างงานเพิ่มขึ้นจากยอดการจ้างงาน ณ วันที่ 16 พ.ย. 2564 จะได้รับเงินอุดหนุนเพิ่มตามจำนวนการจ้างงานจริงไม่เกินร้อยละ 5 ซึ่งนายจ้างจะต้องจ่ายค่าจ้างไม่ต่ำกว่าอัตราค่าจ้างขั้นต่ำของแต่ละจังหวัด ตามประกาศคณะกรรมการค่าจ้างฯ โดยหลักเกณฑ์สำคัญอีกประการที่นายจ้างสถานประกอบการจะได้รับการอนุมัติร่วมโครงการ คือนายจ้างจะต้องส่งเงินสมทบประกันสังคมผ่านช่องทาง e-service (e-payment) ของสำนักงานประกันสังคม ภายในวันที่ 15 ของเดือนถัดไป จึงจะได้รับเงินอุดหนุนจากโครงการฯ ทั้งนี้ ผู้สนใจที่ต้องการสอบถามข้อมูลเพิ่มเติม สามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร.1694 ที่มา: คมชัดลึก, 21/10/2564 ดัชนีศักยภาพการแข่งขันด้านทรัพยากรมนุษย์ ไทยอันดับลดอยู่ในอันดับ 68 จาก 134 ประเทศ ก่อนหน้านี้อยู่อันดับ 67 สถาบันด้านการศึกษาเกี่ยวกับธุรกิจ INSEAD ร่วมกับ Portulans Institute องค์กรอิสระด้านการวิจัยและการศึกษาในกรุงวอชิงตันดี.ซี. ที่สำรวจและจัดอันดับศักยภาพการแข่งขันด้านทรัพยากรมนุษย์ใน 134 ประเทศจากทุกทวีปทั่วโลกในช่วงวิกฤตโควิด เผยดัชนีชี้วัดศักยภาพการแข่งขันด้านทรัพยากรมนุษย์โลกประจำปี 2021 (The Global Talent Competitiveness Index 2021) ดังชีดังกล่าวพิจารณาจาก 6 ด้าน ได้แก่ 1.ปัจจัยส่งเสริมภายในประเทศ (Enable) 2.การดึงดูดแรงงาน (Attract) 3.การพัฒนาแรงงาน (Grow) 4.การรักษาฐานแรงงาน (Retain) 5.ทักษะสายวิชาชีพ (Vocational and Technical Skills) 6.ความรู้ความสามารถระดับสูงของแรงงาน (Global Knowledge Skills) พบว่าอันดับ 1 ได้แก่ สวิตเซอร์แลนด์ (82.09 คะแนน) ตามด้วยสิงคโปร์ (79.38 คะแนน) อันดับ 3 เป็นของสหรัฐ (78.81 คะแนน) ใน 10 อันดับแรกจากหัวทางตารางล้วนแล้วแต่เป็นประเทศที่มีรายได้สูง ส่วนไทยซึ่งรายงานจัดให้เป็นประเทศรายได้ปานกลางระดับสูงอยู่ในอันดับ 68 จาก 134 ประเทศ (45.46 คะแนน) ลดลงจากอันดับ 67 ในปี 2020 และอยู่ในอันดับ 9 ของกลุ่มประเทศเอเชียและโอเชียเนีย และอันดับ 4 ของอาเซียน เพื่อนบ้านของไทยอย่างมาเลเซียอยู่ในอันดับ 34 (59.70 คะแนน) บรูไนอันดับ 47 (51.61 คะแนน) ฟิลิปปินส์อันดับ 70 (44.63 คะแนน) อินโดนีเซียอันดับ 80 (42.09 คะแนน) เวียดนามอันดับ 82 (40.85 คะแนน) ลาวอันดับ 105 (32.49 คะแนน) และกัมพูชาอันดับ 119 (27.43 คะแนน) โดยเมียนมาเป็นเพียงประเทศเดียวในอาเซียนที่ไม่ได้รับการจัดอันดับ หากแยกเป็นเมืองต่างๆ กรุงเทพมหานครอยู่ในอันดับ 99 (37.3 คะแนน) ส่วนอันดับท็อปของตารางอยู่ในสหรัฐและยุโรป โดยเมืองซานฟรานซิสโกของสหรัฐอยู่ในอันดับ 1 (76.3 คะแนน) เมืองเจนีวาของสวิตเซอร์แลนด์ในอันดับ 2 (71 คะแนน) ตามด้วยเมืองบอสตันของสหรัฐ (70.6 คะแนน) โดยสิงคโปร์เป็นเมืองเดียวของเอเชียที่ติดท็อป 10 ในอันดับ 7 (67.2 คะแนน) ที่มา: โพสต์ทูเดย์, 21/10/2564 เว็บไซต์ ส่งเสริมการจ้างงานเอสเอ็มอี.doe.go.th เปิดให้นายจ้าง SMEs ลงทะเบียนรับเงินเยียวยา 3,000 บาทต่อหัวลูกจ้างแล้ว นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ที่ประชุม ครม. มีมติเห็นชอบโครงการส่งเสริมและรักษาระดับการจ้างงานในธุรกิจ SMEs ตามที่กระทรวงแรงงานเสนอ โดยรัฐบาลจะจ่ายเงินอุดหนุนให้นายจ้างเพ่อรักษาการจ้างงานในอัตรา 3,000 บาทต่อหัวลูกจ้าง ที่เป็นสัญชาติไทย 1 คนต่อเดือน เป็นเวลา 3 เดือน (เดือน พ.ย. 2564-ม.ค. 2565) ให้กับนายจ้างเอกชนที่เข้าร่วมโครงการที่อยู่ในระบบประกันสังคม (ฐานข้อมูลประกันสังคม ม.33 สถานะ Active) ที่มีลูกจ้างรวมทุกสาขาไม่เกิน 200 คน ณ วันที่ 16 ต.ค. 2564 โดยที่นายจ้างจะต้องรักษาระดับการจ้างงานไม่ต่ำกว่า 95% ในระหว่างเข้าร่วมโครงการฯ หากไม่สามารถรักษาระดับการจ้างงานให้ไม่ต่ำกว่า 95% จะไม่ได้รับเงินอุดหนุนในเดือนนั้น และกรณีนายจ้างมีการจ้างงานเพิ่มขึ้นจากยอดการจ้างงาน ณ วันที่ 16 พ.ย. 64 จะได้รับเงินอุดหนุนเพิ่มตามจำนวนการจ้างงานจริงไม่เกินร้อยละ 5 ทั้งนี้นายจ้างจะต้องจ่ายค่าจ้างไม่ต่ำกว่าอัตราค่าจ้างขั้นต่ำของแต่ละจังหวัดตามประกาศคณะกรรมการค่าจ้างฯ ""กระทรวงแรงงานได้รับมอบหมายจากรัฐบาลให้ดำเนินโครงการส่งเสริม และรักษาระดับการจ้างงานในธุรกิจ SMEs เพื่อลดปัญหาการว่างงาน โดยให้นายจ้างรักษาระดับการจ้างงานเพื่อช่วยเหลือลูกจ้างสัญชาติไทยในธุรกิจ SMEs เพื่อไม่ให้ถูกเลิกจ้าง ให้มีงานทำ มีรายได้ต่อเนื่อง และได้รับโอกาสในการจ้างงานเพิ่มขึ้น รวมถึงเสริมสภาพคล่อง ฟื้นฟูกิจสร้างความเข้มแข็งในธุรกิจ SMEs ให้ดำเนินกิจการต่อไปได้ โดยโครงการฯ นี้จะช่วยเหลือผู้ประกอบการในการส่งเสริมและรักษาการจ้างงาน ตลอดจนสร้างความแข็งแรงให้แก่สถานประกอบการขนาดเล็ก-กลางได้ถึง 394,621 แห่ง อุดหนุนค่าจ้างผู้ประกันตนสัญชาติไทยได้ 4,034,590 คน เป็นเงิน 36,311,310,000 บาท ส่งเสริมการจ้างงานใหม่ ในเดือนที่ 2 และ 3 สูงสุด 201,730 ราย เป็นเงิน 1,210,380,000 บาท รวมงบประมาณที่จะช่วยเหลือธุรกิจ SMEs ทั้งสิ้น 37,521,690,000 บาท” รัฐมนตรีว่าการกระทรวงแรงงานกล่าว ด้านนายไพโรจน์ โชติกเสถียร อธิบดีกรมการจัดหางาน กล่าวว่า สำหรับนายจ้างสถานประกอบการที่ต้องการร่วมโครงการฯ สามารถลงทะเบียนผ่านระบบออนไลน์ ได้ที่เว็บไซต์ ส่งเสริมการจ้างงานเอสเอ็มอี.doe.go.th ตั้งแต่วันที่ 20 ต.ค.-20 พ.ย. 2564 พร้อมแนบเอกสาร ดังนี้ 1. สำเนาสมุดบัญชีธนาคาร 2. กรณีมอบอำนาจแนบหนังสือมอบอำนาจ/สำเนาบัตรประจำตัวประชาชนผู้มอบและผู้รับมอบอำนาจ โดยเจ้าหน้าที่จะแจ้งผลการอนุมัติเข้าร่วมโครงการที่เว็บไซต์ดังกล่าวภายใน 5 วันทำการนับจากวันที่ลงทะเบียน ผู้สนใจที่ต้องการสอบถามข้อมูลเพิ่มเติมสามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร.1694 ที่มา: Sanook, 20/10/2564 แมนพาวเวอร์เผย 5 อุตสาหกรรมเด่นรับตลาดงาน EEC แมนพาวเวอร์กรุ๊ป ประเทศไทย เปิดมุมมองตลาดงาน EEC 5 กลุ่มอุตสาหกรรมเด่น ได้แก่ อุตสาหกรรมโลจิสติกส์, ยานยนต์สมัยใหม่, การแพทย์ครบวงจร, อุตสาหกรรมค้าส่ง-ค้าปลีก และการซ่อมยานยนต์ พร้อมชี้ความโดดเด่นด้านฝีมือแรงงานตลาดส่งออกยานยนต์ไทยสู่ตลาดยุโรป-อเมริกา ด้านแรงงานเร่งอัปสกิล-รีสกิล รองรับรูปแบบการทำงานที่เปลี่ยนแปลงไป พร้อมเปิดรับการพลิกฟื้นเศรษฐกิจ มร.ไซมอน แมททิวส์, ผู้จัดการระดับภูมิภาค ประจำประเทศไทย แถบตะวันออกกลาง และเวียดนาม แมนพาวเวอร์กรุ๊ป ผู้นำที่ปรึกษาด้านแรงงานเชิงนวัตกรรม เปิดเผยว่า จากที่แมนพาวเวอร์กรุ๊ป ประเทศไทย ได้มีการอัปเดตสถานการณ์ภาพรวมของตลาดแรงงานในพื้นที่ระเบียงเศรษฐกิจภาคตะวันออก (EEC) ล่าสุดได้มีการสำรวจตลาดแรงงาน ระบุ 5 กลุ่มอุตสาหกรรมเด่นประกอบด้วย 1. อุตสาหกรรมโลจิสติกส์ มีดีมานด์สูงสุดและต่อเนื่อง 2. อุตสาหกรรมยานยนต์และยานยนต์สมัยใหม่ (Next-Generation Automotive) 3. อุตสาหกรรมการแพทย์ครบวงจร (Medical Hub) มีความต้องการต่อเนื่องในทุกตำแหน่งเนื่องจากเป็นกลุ่มที่เติบโตจากสถานการณ์โควิด ประกอบกับประเทศไทยเป็นกลุ่มที่ชาวต่างชาตินิยมเข้ามาใช้บริการด้านสุขภาพสูง โดยเฉพาะจากผู้ใช้บริการจากตะวันออกกลาง ด้วยความพร้อมทางด้านบุคลากรทางการแพทย์ การบริการที่ดีและค่าใช้จ่ายไม่สูง ทำให้มีการจัดแพกเกจบริการเจาะตลาดนี้ส่งผลให้ความต้องการบุคลากรมีสูงขึ้น 4. อุตสาหกรรมค้าส่ง-ค้าปลีก จากกำลังซื้อในประเทศที่ฟื้นตัว และ 5. กลุ่มอุตสาหกรรมธุรกิจซ่อมยานยนต์ ซึ่งสะท้อนให้เห็นถึงความต้องการบุคลากร 5 กลุ่มอุตสาหกรรมที่นับเป็นการส่งสัญญาณอันดีในการพลิกฟื้นเศรษฐกิจประเทศไทย สำหรับมุมมองของประเทศไทยกับบทบาท “Detroit of Asia” ของอุตสาหกรรมยานยนต์ในภูมิภาคเอเชีย จากข้อมูลประเทศยังเป็นฐานการผลิตหลักของอุตสาหกรรมยานยนต์ ซึ่งในแต่ละแบรนด์รถยนต์จะมีการแบ่งกลุ่มประเทศในลักษณะของการกระจายฐานการผลิตไปยังประเทศต่างๆ โดยหลักๆ จะมีประเทศมาเลเซีย, อินโดนีเซีย, ไทย และเวียดนาม ถึงแม้ประเทศไทยจะมีอัตราค่าจ้างแรงงานที่สูงกว่าประเทศอื่นในภูมิภาคเอเชีย แต่เรามีความโดดเด่นด้านฝีมือแรงงานและคุณภาพในการผลิตเพื่อการส่งออก ทำให้เป็นที่ยอมรับจากผู้ประกอบการกลุ่มตลาดยุโรปและอเมริกาอย่างมาก โดยใช้ประเทศไทยเป็นฐานการผลิตหลัก นอกจากนี้ ในภาพรวมอุตสาหกรรมยานยนต์เดิมยังมีความต้องการอยู่และกลุ่มอุตสาหกรรมยานยนต์สมัยใหม่ (Next-Generation Automotive) ซึ่งกำลังก้าวไปสู่ยุค “รถยนต์ไฟฟ้า” แทนเครื่องยนต์สันดาปที่ใช้พลังงานน้ำมัน จากการที่ภาครัฐให้การสนับสนุนและส่งเสริมทำให้มีแนวโน้มเติบโตมากใน 4-5 ปีต่อจากนี้ ทางด้านแรงงาน ต้องเร่งพัฒนาทักษะเทคโนโลยีใหม่รองรับการเติบโตของโลกอุตสาหกรรมในอนาคต ทั้งนี้ หากเราเร่งพัฒนาทักษะความรู้ความสามารถจะทำให้มีความได้เปรียบเชิงการแข่งขันมากขึ้น พร้อมกันนี้ ประเทศไทยวางโครงสร้างพื้นฐานใน EEC ได้อย่างมีความเป็นรูปธรรมมากขึ้น ทำให้สามารถเชื่อมโยงการลงทุน การขนส่ง สร้างโอกาสการเติบโตทางเศรษฐกิจและส่งเสริมคุณภาพชีวิตในพื้นที่ EEC สู่การเป็นเมืองอุตสาหกรรมใหม่ที่เกิดธุรกิจใหม่และดึงดูดนักลงทุนต่างชาติเข้ามาได้อย่างดี น.ส.สุธิดา กาญจนกันติกุล ผู้จัดการฝ่ายการตลาด บริษัท แมนพาวเวอร์กรุ๊ป ประเทศไทย เปิดเผยว่า สำหรับมุมมองเกี่ยวกับตลาดแรงงาน สิ่งที่ต้องเตรียมเพื่อเพิ่มขีดความสามารถและศักยภาพแรงงานไทย คือ การเพิ่มทักษะความรู้ใหม่ (Upskill) การพัฒนาทักษะให้ทันต่อการเปลี่ยนแปลง (Reskill) เพื่อเพิ่มประสิทธิภาพในการทำงาน จากสถานการณ์ตลาดแรงงานท่ามกลางการเปลี่ยนแปลง ผู้ประกอบการเกือบทุกอุตสาหกรรมต้องรับมือกับปัญหาภาวะขาดแคลนแรงงาน (Labor shortage) และอัตราการเปลี่ยนพนักงานสูง (Turnover) ดังนั้น แนวทางการรับมือการรักษากำลังคน โดยการสร้างการมีส่วนร่วมและความผูกพันของพนักงานที่มีต่องานและองค์กร (Employee Engagement) ให้มากขึ้น พร้อมการสนับสนุนและส่งเสริมการเพิ่มทักษะความรู้ให้แก่พนักงาน เพื่อดูแลรักษาพนักงานขององค์กรและพร้อมต่อการทำงานในอนาคตซึ่งจะช่วยแก้ปัญหาดังกล่าวพร้อมให้ความสำคัญด้านนี้มากขึ้น ทางด้านปัญหาการขาดแคลนแรงงานอีกด้านหนึ่ง ที่ผ่านมาไทยจากข้อจำกัดแรงงานต่างด้าวในการเดินทางช่วงโควิดและแม้มีแนวโน้มการหันมาใช้แรงงานมากขึ้นของภาคอุตสาหกรรม แต่ปัจจุบันยังพบการขาดแคลนแรงงานในหลายอุตสาหกรรมอันเป็นผลสืบเนื่องมาจากโรคระบาดที่เกิดขึ้น อย่างไรก็ตาม มองว่าแนวโน้มการขาดแคลนแรงงานจะดีขึ้นเมื่อมีการฉีดวัคซีนได้แพร่หลายและครอบคลุมในแต่ละกลุ่มแรงงานและจะสามารถรองรับการผลิตและส่งออกในไตรมาส 4 นี้ ทั้งนี้ เชื่อมั่นว่าแมนพาวเวอร์กรุ๊ป ประเทศไทย จะสามารถสรรหาและบริหารจัดการแรงงานป้อนให้แก่ลูกค้าได้ตามความต้องการ นอกจากนี้ ความต้องการแรงงานในภาคอุตสาหกรรมมุ่งนักศึกษากลุ่มอาชีวศึกษาและปริญญาตรีที่จะเข้ามาสู่ตลาดงานมากขึ้น โดยเน้นกลุ่มที่เข้ามาตอบโจทย์ในอุตสาหกรรมเป้าหมายใหม่ในการขับเคลื่อนกลไกเศรษฐกิจเพื่ออนาคต ทั้ง First S-curve เช่น อุตสาหกรรมยานยนต์สมัยใหม่, อุตสาหกรรมอิเล็กทรอนิกส์อัจฉริยะ (Smart Electronics), อุตสาหกรรมการท่องเที่ยวกลุ่มรายได้ดีและการท่องเที่ยวเชิงสุขภาพ, การเกษตรและเทคโนโลยีชีวภาพ, อุตสาหกรรมการแปรรูปอาหาร และ New S-curve เช่น อุตสาหกรรมหุ่นยนต์, อุตสาหกรรมการบินและโลจิสติกส์ (Aviation and Logistics), อุตสาหกรรมเชื้อเพลิงชีวภาพและเคมีชีวภาพ, อุตสาหกรรมดิจิทัล, อุตสาหกรรมการแพทย์ครบวงจร (Medical Hub) และอุตสาหกรรมพัฒนาบุคลากรและการศึกษา ภาคการศึกษาจึงต้องปรับหลักสูตรและผลิตบัณฑิตให้ตรงกับทิศทางอุตสาหกรรม ดังนั้น ทักษะที่จำเป็นและเป็นที่ต้องการในภาคอุตสาหกรรมของกลุ่มแรงงานไทยจึงไม่ได้อยู่ในภาคการทำงานในระดับทั่วไป แต่จะเน้นทักษะด้านเทคนิค (Technical Skill) เป็นการเรียนรู้เทคโนโลยีใหม่และความรู้ด้านดิจิทัล ซึ่งจะไม่ได้เน้นการปฏิบัติอย่างเดียวแต่จะผนวกการปฏิบัติงานจริงควบคู่กัน สุดท้ายนี้ แมนพาวเวอร์กรุ๊ป ประเทศไทย ได้ให้มุมมองสำหรับแนวทางการจัดการแรงงานอนาคตใน EEC สิ่งแรกคือ การพัฒนาทักษะแรงงานให้ตรง EEC Model ซึ่งเชื่อมกับยุทธศาสตร์ของอุตสาหกรรมเป้าหมาย ต่อมาคือการพัฒนาทางด้านการศึกษาในระดับความรู้ขั้นพื้นฐานที่กระจายได้อย่างเท่าเทียมกันและทันสมัยกับโลกปัจจุบัน รวมทั้งทักษะการสื่อสารภาษาอังกฤษ ซึ่งประเทศไทยมีความเสียเปรียบประเทศเพื่อนบ้านในจุดนี้ พร้อมยังเสนอแนวทางการร่วมสร้างเครือข่ายระหว่างภาคอุตสาหกรรมกับภาคการศึกษาในการผลิตบัณฑิตได้ตรงความต้องการยิ่งขึ้น รวมทั้งการสนับสนุนจากภาครัฐในหลายส่วนที่ต้องสอดคล้องและรองรับการก้าวสู่โลกอุตสาหกรรมแห่งอนาคต และการพัฒนาเทคโนโลยี 5G มากขึ้น ในการนำพาแรงงานของไทยก้าวทันการเปลี่ยนแปลง นับเป็นอีกหนึ่งโจทย์สำคัญที่ทุกภาคส่วนต้องบูรณาการร่วมกันเพื่อพัฒนาศักยภาพแรงงานไทย ท่ามกลางสถานการณ์การเปลี่ยนแปลงรอบด้านที่เกิดขึ้นอย่างรวดเร็ว ทั้งนี้ เชื่อมั่นว่าการพลิกฟื้นเศรษฐกิจประเทศกำลังส่งสัญญาณดีขึ้น หากตั้งรับอย่างทันท่วงทีด้วยความร่วมมือจากทุกคนและทุกหน่วยงานทั้งภาครัฐและเอกชน หากพื้นที่อีอีซีสามารถเป็นพื้นที่นำร่องในการทรานส์ฟอร์มระบบการศึกษาและการพัฒนาคนยุคใหม่ EEC Model นี้ก็จะสามารถเป็นแบบอย่างในการขยายไปสู่ภูมิภาคอื่นๆ ได้ต่อไป ที่มา: ผู้จัดการออนไลน์, 20/10/2564 สภาองค์การลูกจ้างศูนย์กลางแรงงงาน เข้าช่วยเหลือพนักงานโรงงานรองเท้าไฟไหม้ จังหวัดสมุทรปราการ ได้มีการติดประกาศให้ บริษัท วัฒนา ฟูตแวร์ จำกัด ที่เกิดเหตุเพลิงไหม้ หยุดประกอบการโดยอาศัยอำนาจตามความในมาตรา 39 วรรคหนึ่ง แห่งพระราชบัญญัติโรงงาน พ.ศ.2535 ตั้งแต่วันนี้ไปจนถึงวันที่ 30 พฤศจิกายน 2564 ขณะที่บริษัทประกันภัยที่ทางบริษัท วัฒนา ฟูตแวร์ ได้ทำไว้ ได้เดินทางเข้าตรวจสอบสภาพความเสียหายของโรงงาน เพื่อเตรียมประเมินค่าเสียหายที่จะต้องชดใช้ให้แก่บริษัทที่เกิดเหตุ ขณะที่พนักงานกว่า 200 คน ได้นั่งรวมตัวกันอยู่ที่กลางซอย ซึ่งเป็นที่ตั้งของโรงงานดังกล่าว โดยมีเจ้าหน้าที่สภาองค์การลูกจ้างศูนย์กลางแรงงงาน เข้ามาให้ความช่วยเหลือโดยให้แรงงานทั้งหมดกรอกเอกสารเพื่อเรียกร้องให้นายจ้างจ่ายชดเชยค่าจ้างตามกฎหมายที่แรงงานกำหนด โดยระหว่างที่พนักงานทั้งหมดกำลังกรอกเอกสาร ได้มีพนักงานหญิงรายหนึ่งที่อ้างว่าเข้าร่วมประชุมกับผู้บริหารบริษัทที่เกิดเหตุ ได้แจ้งว่า ขณะนี้ทางบริษัทยังทำอะไรไม่ได้ เพราะว่ากระทรวงอุตสาหกรรมประกาศปิดโรงงานไม่ให้ใครเข้าภายใน เพราะกองพิสูจน์หลักฐานจะเข้าตรวจในวันพรุ่งนี้ เพราะต้องเอาหลักฐานเหล่านี้ไปแจ้งความเพื่อยืนยันต่อบริษัทประกันภัย ให้มาดูแลค่าเสียหายให้ ซึ่งเราก็รู้กันอยู่ว่าบริษัทประกันภัยค่อนข้างที่จะละเอียด มันต้องใช้เวลา ซึ่งขณะนี้ทางบริษัทเองได้ประสานไปทางประกันสังคมไห้เยียวยาให้กับพนักงานเป็นเวลา 6 เดือน ซึ่งประกันสังคมกำลังทำเรื่องอยู่ ซึ่งในเบื้องต้นทางบริษัทยังไม่มีคำสั่งปลดพนักงานแต่อย่างใด แต่ทำเรื่องให้ประกันสังคมจ่ายค่าชดเชยให้กับพนักงาน 6 เดือนเนื่องจากบริษัทเกิดไฟไหม้ นายสุนทร บุญยอด เจ้าหน้าที่สภาองค์การลูกจ้างศูนย์กลางแรงงงาน ได้กล่าว่า ในกรณีที่นายจ้างปิดกิจการชั่วคราวในระหว่างที่ฟื้นฟูบริษัทลูกจ้างจะอยู่อย่างไร และนายจ้างจะช่วยเหลืออย่างไรภายในบริบทกฎหมาย แต่ในขณะเดียวกันทางกระทรวงจะให้การช่วยเหลืออย่างไรกับลูกจ้างเหล่านี้ ซึ่งมันเป็นการเกิดเหตุการณ์ที่ทุกคนไม่ได้เตรียมตัวมา อันนี้ก็คือปัญหาซึ่งมันเกิดความซ้ำซ้อน โดยสรุปในวันนี้เราก็ต้องทำความเข้าใจให้พนักงานมีตัวแทนโดยให้แต่งตั้งตัวแทนแต่ละแผนก แผนกละ 2 คน เพื่อเป็นตัวแทนในการเจรจา ส่วนอีกประกาศหนึ่งเพื่อประสานงานในระหว่างที่นายจ้างยังไม่มีความชัดเจน ก็ให้ไปประสานงานว่าใครประสบปัญหาอะไรบ้าง ตรงนี้ก็เป็นเรื่องที่เราแนะนำ ขณะเจ้าหน้าที่แรงงานจังหวัดสมุทรปราการ และสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) ได้เดินทางมายังโรงงานที่เกิดเหตุเพื่อหาแนวทางช่วยเหลือ ที่มา: สยามรัฐ, 20/10/2564 ‘ครม.’ เคาะ ตั้งนิคมฯ ราชทัณฑ์ นำร่อง 4 แห่ง จ้างงานผู้ต้องขังลดปัญหาล้นเรือนจำ ตั้งเป้า 1.6 หมื่นคน/ปี นายธนกร วังบุญคงชนะ โฆษกประจำสำนักนายกรัฐมนตรี แถลงผลประชุมคณะรัฐมนตรี (ครม.) ว่า ครม.เห็นชอบตั้งนิคมอุตสาหกรรมราชทัณฑ์ ตามที่กระทรวงยุติธรรม เสนอ โดยให้กระทรวงยุติธรรม หารือกับการนิคมอุตสาหกรรมแห่งประเทศไทย (กนอ.) และผู้ประกอบการเอกชน จ้างงานผู้ต้องขัง ในพื้นที่นำร่องต้นแบบที่เรือนจำสมุทรสาคร เรือนจำกลางชลบุรี เรือนจำสมุทรปราการ และเรือนจำกลางระยอง เพื่อแก้ปัญหาผู้ต้องขังล้นเรือนจำ ฝึกทักษะยกระดับฝีมือแรงงาน และสร้างผู้พ้นโทษให้เป็นผู้ประกอบการใหม่ และสร้างอาชีพในอนาคต และลดอัตรากระทำผิดซ้ำสอง โดยตั้งเป้าส่งแรงงานผู้ที่พ้นโทษ พักการลงโทษ หรือได้รับการลดโทษ เข้าไปทำงานในบริษัทต่าง ๆ ได้ 16,000 คนต่อปี เมื่อเปรียบเทียบกับงบประมาณที่ภาครัฐจะต้องใช้ในการดูแลผู้ต้องขังที่อยู่ในเรือนจำ เฉลี่ย 21,000 บาทต่อคนต่อปี จะทำให้ลดงบประมาณของเรือนจำ 336 ล้านบาท และยังสร้างความมั่นคงทางอาชีพให้ผู้ต้องขัง ลดการกระทำผิดซ้ำ นายธนกร กล่าวว่า สำหรับแนวทาง การจัดตั้งนิคมอุตสาหกรรมราชทัณฑ์ แบ่งออกเป็น 3 รูปแบบ ได้แก่ 1. การพัฒนานิคมอุตสาหกรรมภายนอกเรือนจำโดยร่วมกับ กนอ. ในที่ราชพัสดุของหน่วยงานอื่น 2.การจัดตั้งนิคมฯ ภายในพื้นที่เรือนจำ ในที่ราชพัสดุของกรมราชทัณฑ์ และ 3.การใช้พื้นที่เอกชนเป็นนิคมฯ หากยังมีพื้นที่ว่างที่ยังเหลืออยู่ โดยมีพื้นที่นำร่องต้นแบบ 4 แห่ง ได้แก่ เรือนจำจังหวัดสมุทรสาคร (เรือนจำชั่วคราวบางหญ้าแพรก เรือนจำกลางชลบุรี (เรือนจำชั่วคราวบ้านบึง) เรือนจำกลางสมุทรปราการ (เรือนจำชั่วคราวคลองด่าน) และเรือนจำกลางระยอง (เรือนจำชั่วคราวเขาไม้แก้ว) โดยภาครัฐจะให้การสนับสนุนคัดเลือกผู้ประกอบธุรกิจที่เน้นนวัตกรรม แรงงานใช้ฝีมือและรูปแบบธุรกิจที่ทันสมัย พร้อมให้สิทธิประโยชน์ เพื่อให้เกิดแรงจูงใจของภาคธุรกิจในการร่วมลงทุนแก่ผู้ประกอบการภาคเอกชน ที่มา: มติชนออนไลน์, 19/10/2564 รมว.แรงงาน เผยไม่มีระเบียบใช้งบกลางเยียวยาลูกจ้าง 19 ต.ค. 2564 ที่สำนักงาน กพ. นายสุชาติ ชมกลิ่น รัฐมนตรีว่าการกระทรวงแรงงาน เจรจากับผู้แทนลูกจ้าง บริษัท บริลเลียนท์ อัลไลแอนซ์ ไทย โกลบอล จำกัดและตัวแทนสหภาพแรงงานไทรอัมพ์อินเตอร์เนชั่นเนลแห่งประเทศไทย ที่มาชุมนุมที่ทำเนียบรัฐบาลเรียกร้องนายกรัฐมนตรี อนุมัติงบกลางเยียวยาลูกจ้าง โดยระหว่างการหารือรัฐมนตรีว่าการกระทรวงแรงงานระบุว่า ข้อเรียกร้องที่ผู้ชุมนุมที่ขอให้นำงบกลางมาเยียวยา ทดแทนเงินชดเชยกว่า 242 ล้านบาท นั้นไม่สามารถดำเนินการได้ เนื่องจากไม่ตรงตามระเบียบของการใช้งบกลาง ทั้งนี้นายสุชาติท้า ให้นายสมยศ พฤกษาเกษมสุข นักกิจกรรมแรงงาน ตัวแทนกลุ่มแรงงานที่ร่วมเจรจาให้ฟ้องรองดำเนินคดีกับตนเองได้เลย หากงดเว้นการปฏิบัติหน้าที่หรือปฏิบัติหน้าที่ไม่ครบถ้วน ขณะที่นายวรรณรัตน์ ศรีสดใส อธิบดีกรมสวัสดิการแรงงาน ระบุว่าหากตนทำอะไรตกหล่นไม่ครบถ้วนขอให้มาฟ้องตามมาตรา 157 นอกจากนี้ตัวแทนกลุ่มแรงงาน ยังได้ เสนอให้กระทรวงแรงงาน หรือรัฐบาล ได้หางบประมาณมาช่วยเข้าเยียวยาไปพรางก่อน เนื่องจากมองว่าการที่ผู้ประกอบการหลบหนีไปแล้ว ขณะเดียวกันเสนอแนวทางตั้งกองทุนคุ้มครองการเลิกจ้าง เพื่อป้องกันเกิดเหตุซ้ำในอนาคต พร้อมกันนี้กลุ่มผู้ชุมนุมยังทวงถามถึงความคืบหน้าการออกหมายจับดำเนินคดีกับนายจ้าง และขอให้ติดตามยึดทรัพย์บริษัทแม่ที่อำพรางการโยกย้ายทรัพย์สินก่อนลอยแพพนักงาน พร้อมยืนยันว่า การเดินทางมาในวันนี้ไม่ใช่หมากรรโชกทรัพย์รัฐบาลแต่มาเรียกร้องตามสิทธิ์ ซึ่งบรรยากาศการประชุมเป็นไปอย่างตึงเครียด ภายหลังการประชุม นายสุชาติ เปิดเผยว่า ข้อเรียกร้องให้ใช้นำงบกลางจำนวน 242 ล้านมาเยียวยากลุ่มแรงงานนั้นไม่มีระเบียบ พร้อมย้ำประเทศไทยใช้กฎหมายแรงงานที่คล้ายคลึงกับกฎหมายสากลของทั่วโลก และทั่วโลกไม่ทำกันในการที่จะเอาเงินภาษีของคนไทยทั้งประเทศ มาใช้จ่ายในส่วนนี้ พร้อมย้ำว่าการถูกเลิกจ้างกองทุนว่างงานประกันสังคม และกองทุนสงเคราะห์ลูกจ้างจ่ายชดเชยอยู่แล้ว อย่างไรก็ตามแนวทางในเดือน พ.ย. 2564 นี้จะดำเนินคดีในชั้นศาลเพื่อสืบพิทักษ์ทรัพย์ และจะพบเพื่อหารือกับกลุ่มแรงงานก่อนวันที่ 28 ต.ค. นี้โดยเชิญตัวแทนทั้งภาครัฐและเครือข่ายแรงงานที่เกี่ยวข้องร่วมหารือ ส่วนแนวทางที่กลุ่มผู้ชุมนุมเสนอให้กระทรวงแรง นำภาษีที่บริษัท บริลเลียนท์ อัลไลแอนซ์ ไทย โกลบอล จำกัด จ่ายให้กับรัฐบาล จำนวน 31 ล้านบาท ในปีภาษีล่าสุดมาสำรองจ่ายเยียวยาให้กับกลุ่มแรงงานก่อน เมื่อสามารถบังคับทรัพย์จากบริษัทดังกล่าวได้แล้วค่อยนำเงินส่งคืน แต่ทั้งนี้ทั้งนั้นต้องให้กรมสรรพากรพิจารณาดูกฎระเบียบว่าสามารถดำเนินการได้หรือไม่ แต่ในอดีตที่ผ่านมาไม่เคยดำเนินการในลักษณะเช่นนี้ จากนั้นนายสุชาติได้ออกมาพบกับกลุ่มผู้ชุมนุมบริเวณด้านหน้าทำเนียบรัฐบาล พร้อมชี้แจง ผลการเจรจา รับข้อเสนอ 3 ข้อของกลุ่มผู้ชุมนุมคือ ติดตามจับกุม นายจ้างมาดำเนินคดี โดยให้นายเสกสกล อัตถาวงศ์ ผู้ช่วยรัฐมนตรีประจำนายกรัฐมนตรี ติดตามความคืบหน้า และให้ผู้บัญชาการตำรวจแห่งชาติ ดำเนินการพิทักษ์ทรัพย์ตามขั้นตอนของกฏหมาย สุดท้ายให้ตั้งคณะอนุกรรมการพิจารณาว่าจะสามารถนำงบกลางจำนวน 242 ล้าน มาชดเชยให้กลุ่มแรงงานก่อนได้หรือไม่ ที่มา: ไทยโพสต์, 19/10/2564 สหภาพแรงงานไทรอัมพ์ ชุมนุมประชิดทำเนียบฯ เรียกร้องนำงบกลาง 242 ล้านบาท จ่ายค่าชดเชยแรงงาน 19 ต.ค. 2564 ที่หน้าทำเนียบรัฐบาล นางกรรจาย แก้วชู ตัวแทนสหภาพแรงงานไทรอัมพ์อินเตอร์เนชั่นแนลแห่งประเทศไทย พร้อมพนักงานกว่า 100 คน จากบริษัทบริลเลียนท์ อัลไลแอนซ์ไทย โกลบอล จ.สมุทรปราการ ผู้ผลิตชุดชั้นในยี่ห้อดัง ที่ถูกนายจ้างเลิกจ้างโดยไม่บอกล่วงหน้า รวมตัวชุมนุมกันที่ถนนพิษณุโลกหน้าทำเนียบรัฐบาล ยาวไปถึงบริเวณเชิงสะพานชมัยมรุเชฐ จนเจ้าหน้าที่ตำรวจต้องปิดการจราจร 1 ช่องจราจร พร้อมทำรถกระบะติดเครื่องขยายเสียง ปราศรัย เรียกร้องให้ รัฐบาล และกระทรวงแรงงานนำงบกลางมาจ่ายค่าชดเชยตามกฎหมายให้กับผู้ใช้แรงงานกว่า 1,300 คน จำนวน 242 ล้านบาท อย่างไรก็ตามก่อนหน้านี้ ผู้ชุมนุมกลุ่มดังกล่าวเคยมาชุมนุมเรียกร้องที่บริเวณหน้าทำเนียบรัฐบาลมาแล้วแต่ยังไม่เป็นผล ตัวแทนผู้ชุมนุมปราศรัย ว่า หากวันนี้ไม่ได้รับการเจรจาจนได้ข้อยุติ จะปีนรั้วทำเนียบรัฐบาล เหมือนกับที่เคยปีนรั้วกระทรวงแรงงานมาแล้ว และจะไม่เดินทางกลับ จะปักหลักชุมนุมต่อไป เราขอเรียกร้องให้ นายก รัฐมนตรี และพล.อ.ประวิตร วงษ์สุวรรณ รองนายกรัฐมนตรี ในฐานะที่กำกับกระทรวงแรงงาน ออกจากที่ประชุมคณะรัฐมนตรี (ครม.) เพื่อมาเจรจารับข้อเสนอของกลุ่มผู้ชุมนุม ผู้สื่อข่าวรายงานว่าที่บริเวณหน้าทำเนียบรัฐบาล สำนักงานตำรวจแห่งชาติได้จัดเจ้าหน้าที่ตำรวจ ดูแลรักษาความปลอดภัย จำนวน 1 กองร้อย อย่างไรก็ตามตลอดการชุมนม กลุ่มผู้ใช้แรงงานได้ปราศรัย ผ่านเครื่องกระจายเสียงส่งเสียงดัง โดยหันลำโพงเข้ามาทางทำเนียบรัฐบาล รบกวนการประชุมครม. ตลอดเวลา ที่มา: มติชนออนไลน์, 19/10/2564 บุคลากรทางการแพทย์ รพ.อุดรธานี ทวงค่าตอบแทนพิเศษเสี่ยงภัย โควิด-19 ก่อนยื่นหนังสือร้องขอความเป็นธรรมผู้ว่าฯ อุดรธานี 18 ต.ค. 2564 ที่หน้าโรงพยาบาลอุดรธานี จ.อุดรธานี กลุ่มพยาบาล และ บุคลากรสาธารณสุขรพ.อุดรธานี กว่า 50 คน รวมกันชูป้ายข้อความ ระบุ “ทุกคนทำงานหนักและเหนื่อยเป็นทั้งด้านหน้าและด้านหลังเพื่อเฝ้าระวัง covid -19 เรามารวมกลุ่มเพื่อขอรับเงินเสี่ยงภัย covid-19 ขอความเป็นธรรมให้เราด้วยงานหนักไม่เคยเกี่ยงแต่เงินเสี่ยงยังไม่ได้ ” ก่อนเปล่งเสียง ” เงินเสี่ยงภัยอยู่ไหน ” จากนั้นเข้ายื่นหนังสือถึง นายสยาม ศิริมงคล ผวจ.อุดรธานี ศูนย์ดำรงธรรม ป.ป.ช.จังหวัดอุดรธานี นพ.สาธารณสุขจังหวัดอุดรธานี และเขตสุภาพที่ 8 ตัวแทนพยาบาลและบุคลากร เปิดเผยว่า เรื่องนี้เป็นความคับข้องใจ โดยตั้งแต่ปี 2563 มีการระบาดของโควิด-19 ระลอกแรก ช่วงเดือน มี.ค. จนถึงเดือน ต.ค.2563 ตามข้อตกลงพยาบาลและบุคคลากรรพ.อุดรธานีจะได้รับ 1 เปอร์เซ็นต์ สำหรับเงินเดือน นอกจากนี้จะมีเงินค่าตอบแทนพิเศษรายเดือน สำหรับผู้ปฏิบัติงานตรงและผู้ปฏิบัติงานสนับสนุน และการเบิกจ่ายเงินค่าเสี่ยงภัยในกลุ่ม PUI ทั้ง 3 รายการนี้ เราไม่ได้รับการเบิกจ่าย เราไม่ได้ถูกเลือกให้ได้รับสำหรับรพ.อุดรธานี “เป็นที่น่าสังเกตได้ว่า จากบุคลากรทั้ง 3,500 คนรพ.อุดรธานี มีเพียง 600 คน ได้เงิน 3 รายการดังกล่าว แต่ที่เหลือไม่ได้รับ เราก็ไม่ทราบว่าใช้เกณฑ์อะไรตัดสิน มีการพูดคุยในระดับหนึ่งแล้วโดยผู้บริหารให้ข้อเสนอว่าให้ทำเรื่องยื่นอุทธรณ์ การยื่นอุทธรณ์ควรจะเป็นหน้าที่ของกลุ่มงานทรัพยากรบุคคล ที่จะทำเรื่องยื่นอุทธรณ์ แต่กลับมาเพิ่มความยุ่งยากให้กับบุคลากรที่ปฏิบัติงานที่จะต้องทำเรื่องยื่นอุทธรณ์เอง” ขณะที่ ผวจ.อุดรธานี เปิดเผยหลังเข้าพูดคุยกับกลุ่มพยาบาลและบุคลการรพ.อุดรธานี ว่ากรณีหลักเกณฑ์การพิจารณาค่าตอบแทน หรือสิทธิพิเศษเจ้าหน้าที่ผู้ปฏิบัติงานสาธารณสุขในช่วงสถานการณ์โควิด เท่าที่ทราบมีบุคลากรบางส่วนที่ได้และมีบางส่วนที่ไม่ได้เงินค่าตอบแทนจำนวนนี้ โดยคนที่ไม่ได้เกิดข้อสงสัยคับข้องใจ ""จังหวัดก็ได้รับเรื่องไว้และมอบหมายให้หน่วยต้นสังกัด คือ สำนักงานสาธารณสุขจังหวัดอุดรธานี รวบรวมข้อมูลรายงานหลักเกณฑ์การพิจารณาชี้แจงต่อกลุ่มแพทย์และบุคลากรทางการแพทย์ดังกล่าว ซึ่งนายแพทย์สาธารณสุขรับปากจะช่วยดูแลความเดือดร้อนครั้งนี้ให้อย่างแน่นอน"" ที่มา: ข่าวสด, 18/10/2564 ผลศึกษาวิจัยเกี่ยวกับธุรกิจบริการจัดส่งอาหารระบุกว่า 67% ของไรเดอร์-ผู้ใช้บริการเดลิเวอรีค้านลดค่า GP ผู้ช่วยศาสตราจารย์ธารีทิพย์ ทากิ อาจารย์ประจําสาขาการโรงแรมและธุรกิจอาหาร คณะการท่องเที่ยวและการโรงแรม มหาวิทยาลัยธุรกิจบัณฑิตย์ ซึ่งกำลังศึกษาวิจัยเกี่ยวกับธุรกิจบริการจัดส่งอาหาร เผยว่า สถานการณ์การแพร่ระบาดของโรคโควิด-19 ได้ส่งผลให้บริการสั่งอาหารผ่านแอปพลิเคชันหรือฟู้ดเดลิเวอรีได้รับความนิยมเพิ่มมากขึ้นในช่วง 1-2 ปีที่ผ่านมา โดยเฉพาะในช่วงที่มีการประกาศล็อคดาวน์ ทำให้บริการดังกล่าวกลายเป็นอีกหนึ่งทางเลือกสำคัญนอกเหนือจากการซื้ออาหารที่หน้าร้าน และทำให้ค่า GP (หรือค่าคอมมิชชันที่แอปพลิเคชันเรียกเก็บจากร้านอาหาร) กลายเป็นประเด็นที่ถูกจับตามอง โดยมีหน่วยงานภาครัฐอย่างกระทรวงพาณิชย์ที่กำลังศึกษาข้อมูลเพื่อพิจารณาและควบคุมบริการดังกล่าว ทั้งนี้ ในช่วงเดือนสิงหาคมที่ผ่านมา เราได้จัดเสวนากลุ่มย่อยกับตัวแทนผู้ประกอบการร้านอาหาร และผู้ให้บริการแพลตฟอร์มฟู้ดเดลิเวอรี เพื่อรับฟังมุมมองและข้อเสนอแนะจากทั้งสองฝ่าย ล่าสุด เรายังได้สำรวจความคิดเห็นของกลุ่มผู้บริโภคและไรเดอร์ผู้ให้บริการจัดส่งอาหารต่อประเด็นดังกล่าว ซึ่งถือเป็นอีกสองตัวแปรสำคัญของวงจรธุรกิจนี้ เพื่อให้ได้ผลการศึกษาที่รอบด้านและสะท้อนบริบททางธุรกิจให้ครอบคลุมมากที่สุด จากผลการศึกษาพบประเด็นหลักที่น่าสนใจ ดังนี้ 77.9% ของไรเดอร์มองว่าบริการดังกล่าวเป็นช่องทางในการหารายได้เสริมให้กับคนไทย ขณะที่ 56.3% ของไรเดอร์เห็นว่า บริการนี้ช่วยเพิ่มช่องทางในการขายและการสร้างรายได้ให้กับผู้ประกอบการร้านอาหาร 85.1% ของผู้ใช้บริการมองว่าบริการดังกล่าวช่วยอำนวยความสะดวกให้กับผู้บริโภค โดย 73.4% ระบุว่า บริการฟู้ดเดลิเวอรีช่วยทำให้ไม่ต้องออกนอกบ้าน ซึ่งลดความเสี่ยงในการเจอผู้คนจำนวนมาก อย่างไรก็ตาม แนวทางของภาครัฐในการควบคุมค่า GP กว่า 67% ของผู้ตอบแบบสอบถาม (ทั้งไรเดอร์และผู้ใช้บริการ) ไม่เห็นด้วยกับการที่หน่วยงานภาครัฐมีนโยบายที่จะควบคุมบริการดังกล่าวด้วยการปรับลดค่า GP เพื่อช่วยเหลือร้านอาหาร 62.9% ของไรเดอร์ไม่เห็นด้วยกับแนวทางดังกล่าว โดยไรเดอร์ส่วนใหญ่ถึง 64.9% มีความกังวลว่า การปรับลดค่า GP จะส่งผลกระทบโดยตรงต่อค่าตอบแทนของไรเดอร์ ขณะที่ 41.4% มองว่าบริการฟู้ดเดลิเวอรีเป็นเพียงช่องทางเสริมของร้านอาหาร โดยผู้ประกอบการสามารถเลือกได้ที่จะไม่ขายผ่านแพลตฟอร์มและหาช่องทางอื่นที่เหมาะสมกับธุรกิจของตัวเอง ซึ่งเป็นไปในทิศทางเดียวกับฝั่งของผู้ใช้บริการ โดย 69.9% ของผู้บริโภคไม่เห็นด้วยกับการปรับลดค่า GP โดย 49.9% เกรงว่าหากมีการปรับลดค่า GP จะต้องกระทบต่อราคาค่าบริการที่ผู้บริโภคต้องจ่ายเพิ่มขึ้น ขณะที่ 45.9% ของผู้ใช้บริการมองว่า อัตราค่า GP ในปัจจุบัน (สูงสุดไม่เกิน 30%) เหมาะสมอยู่แล้ว และส่งผลดีในระยะยาวต่อทุกคนในวงจรธุรกิจ และมีจำนวนถึง 31% ที่มองว่าแนวคิดในการปรับลดค่า GP เป็นการแก้ไขปัญหาที่ไม่ตรงจุด สำหรับ แนวทางในการรับมือหรือการตอบสนองหากภาครัฐมีการควบคุมค่า GP 59% ของไรเดอร์ระบุว่า หากภาครัฐมีการผลักดันเรื่องการปรับลดค่า GP จริงจะรวมตัวกันประท้วงเพื่อเรียกร้องให้หน่วยงานที่เกี่ยวข้องทบทวนการพิจารณา โดย 28.4% ของไรเดอร์จะเรียกร้องให้แอปพลิเคชันฟู้ดเดลิเวอรีต้องแบกรับต้นทุนต่อไปหรือผลักภาระไปให้ผู้บริโภค ขณะที่ 27% ของไรเดอร์เลือกที่อยู่เฉยๆ และยอมรับสภาพหากมีการปรับลดค่าตอบแทน 46% ของผู้บริโภคระบุว่าจะเลิกใช้บริการสั่งอาหารหากมีการปรับราคาค่าบริการเพิ่มขึ้น ขณะที่มีเพียง 14% เท่านั้นที่ยอมจ่ายค่าบริการเพิ่มขึ้น ความคาดหวังที่มีต่อหน่วยงานภาครัฐในการแก้ปัญหาปากท้องและช่วยเหลือผู้ประกอบการร้านอาหาร กว่า 73% ของผู้ตอบแบบสอบถาม (ทั้งไรเดอร์และผู้ใช้บริการ) ให้ความสำคัญกับการจัดหาวัคซีนเป็นอันดับแรก 56.2% ระบุว่ารัฐบาลควรมีมาตรการในการอัดฉีดหรือกระตุ้นการใช้จ่ายเพื่อช่วยเหลือผู้ประกอบการร้านอาหารในระยะยาว ขณะที่ 55% ของผู้ตอบแบบสอบถามคาดหวังไม่ให้มีการประกาศล็อคดาวน์อีก และ 46.2% เสนอให้มีการประสานให้ธนาคารหรือสถาบันการเงินมีการประนอมหนี้ หรือจัดโปรแกรมเงินกู้ในอัตราดอกเบี้ยพิเศษ เพื่อช่วยเสริมสภาพคล่องให้กับผู้ประกอบการ ผศ.ธารีทิพย์ ทากิ กล่าวเสริมว่า จากการรับฟังความคิดเห็นของทุกภาคส่วนพบว่า การประกาศล็อคดาวน์หรือขอความร่วมมือไม่ให้ออกนอกเคหสถานเป็นหนึ่งในปัจจัยหลักที่ส่งผลกระทบโดยตรงต่อการทำธุรกิจของผู้ประกอบการร้านอาหารและเป็นตัวกระตุ้นสำคัญให้ประเด็นเรื่องค่า GP ได้รับความสนใจมากขึ้น ทั้งที่จริงๆ แล้วเดลิเวอรีแพลตฟอร์มเป็นเพียงหนึ่งในช่องทางการขายของร้านอาหารเท่านั้น ไม่ต่างจากการลงทุนเพื่อเปิดหน้าร้าน หรือการเช่าที่ในห้างสรรพสินค้าที่ต้องมีค่าใช้จ่ายและมีการคิดส่วนแบ่งการขายเหมือนกัน ซึ่งขึ้นอยู่กับร้านอาหารว่าต้องการเลือกเข้าร่วมใช้บริการหรือไม่ตามความสมัครใจ สำหรับการพิจารณาเพื่อควบคุมกลไกตลาดนั้น ภาครัฐควรดำเนินการอย่างรอบคอบและคำนึงถึงผลกระทบที่จะเกิดขึ้นกับทุกฝ่าย โดยการรับฟังความคิดเห็นของผู้มีส่วนเกี่ยวข้อง ไม่เฉพาะแต่ร้านอาหารเท่านั้น แต่ยังรวมถึงองค์ประกอบอื่นๆ ในวงจรธุรกิจ ไม่ว่าจะเป็น ลูกค้าหรือผู้บริโภค ไรเดอร์ รวมไปถึงแพลตฟอร์มสั่งอาหารด้วยเช่นกัน ที่มา: สำนักข่าวไทย, 18/10/2564 เชียงใหม่ฉีดวัคซีนให้ผู้ประกันตน ม.33 สปส. รับมา 1 หมื่นโดส ฉีดได้วันละ 700 คน พร้อมรับวอร์คอินด้วย 18 ต.ค. 2564 บริเวณชั้น 4 ศูนย์การค้าเมญ่า ไลฟ์ไตล์ ช้อปปิ้ง เซ็นเตอร์ นายประจญ ปรัชญ์สกุล ผู้ว่าราชการจังหวัดเชียงใหม่ ตรวจเยี่ยมจัดให้บริการฉีดวัคซีนโควิด-19 ให้กลุ่มผู้ประกันตนที่อยู่ในระบบประกันสังคมมาตรา 33 ซึ่งสำนักงานประกันสังคมจังหวัดเชียงใหม่ได้รับการจัดสรรวัคซีนมาฉีดให้แก่ผู้ประกันตนจำนวน 10,000 โดส โดยเริ่มฉีดวันนี้เป็นวันแรกโดยจะเปิดให้บริการที่ห้างเมญ่าฯ ไปอีก 1 เดือน ซึ่งผู้ประกันตนที่ประสงค์จะฉีดวัคซีนสามารถลงทะเบียนได้ที่เว็บไซต์ของสำนักงานประกันสังคม หรือผู้ที่มีสิทธิตามเกณฑ์ของสำนักงานประกันสังคมสามารถวอร์คอินเข้ารับการฉีดวัคซีนโควิด-19 ได้ นางอัจฉรา บัวทอง ประกันสังคมจังหวัดเชียงใหม่ กล่าวว่า สปส.เชียงใหม่ ได้รับการจัดสรรวัคซีนโควิด-19 เพื่อฉีดให้ผู้ประกันตนมาตรา 33 รวม 10,000 โดส โดยวันนี้เป็นวันแรกที่เริ่มฉีดให้ผู้ประกันตนกำหนดให้บริการฉีดไว้ที่วันละ 700 คน โดยผู้ประกันตน นายจ้าง สามารถลงทะเบียนขอรับการฉีดทาง E-SERVICE ของ สปส.เชียงใหม่ หากแต่ว่ายังไม่ได้ลงทะเบียนใน E-SERVICE ก็สามารถวอร์คอินมายังจุดฉีดที่ชั้น 4 ห้างเมญ่าฯ ได้เลย ซึ่งจะมีเจ้าหน้าที่ลงทะเบียนให้ โดยทาง สปส.เชียงใหม่ จะเปิดบริการฉีดวัคซีนที่ห้างเมญ่าฯ นี้ไปอีก 1 เดือน ด้านนายประจญ ปรัชญ์สกุล ผู้ว่าราชการจังหวัดเชียงใหม่ กล่าวว่า ในส่วนของการให้บริการผู้ประกันตนของสำนักงานประกันสังคมก็เป็นอีกช่องทางหนึ่งที่ สปส. รับนโยบายมาจากรัฐบาลในการจะให้บริการผู้ประกันตน ก็มีหลายคนที่ไปรับบริการร่วมกับประชาชทั่วไปแล้ว ก็ยังมีอีกหลายคนที่ยังไม่ได้รับวัคซีนก็มาใช้ช่องทางนี้ ก็จะเป็นการกระจายการฉีดวัคซีนให้ครอบคลุมในทุกกลุ่ม “วันนี้เชียงใหม่ได้รับวัคซีนสำหรับผู้ประกันตนมา 10,000 โดส ก็พยายามที่จะเชิญชวนผู้ประกันสังคมมาตรา 33 ที่ยังไม่ได้รับวัคซีนมารับบริการฉีดวัคซีนซึ่งจุดนี้สามารถให้บริการฉีดได้วันละ 700 คน ก็ได้มีการพูดคุยกับทีมแพทย์ที่มีให้บริการซึ่งทราบว่าเคยฉีดได้สูงสุดถึงวันละ 1,000 คน ก็อยากให้ทำให้ได้เร็วได้มากที่สุด ส่วนใหญ่จะมีรายชื่อจากการลงทะเบียนไว้ก่อนแล้วก็มีฉีดตามที่ได้ลงทะเบียนไว้ หากว่าไม่มีรายชื่อก็วอร์คอินเข้ามาได้ แต่ไม่ใช่จะเป็นการทั่วไป ก็ต้องอยู่ในเงื่อนไขของทางสำนักงานประกันสังคม จะเป็นนายจ้าง หรือลูกจ้างก็เข้ามาฉีดได้ ซึ่งเป็นเรื่องที่ดีมากที่ทุกคนมีความต้องการในการจัดป้องกันตัวเอง” นายประจญ ปรัชญ์สกุล ผวจ.เชียงใหม่ กล่าว ที่มา: ข้อมูลข่าวสารเฉพาะกิจของจังหวัดเชียงใหม่, 18/10/2564 โรงงานไม้ยางใต้ ร้องรัฐขอนำเข้าแรงงานอินเดีย-ปากีสถาน นายสุทิน พรชัยสุรีย์ กรรมการผู้จัดการ 3 โรงงานผลิตไม้ยางพาราแปรรูปอบแห้งส่งออกรายใหญ่ในภาคใต้ บริษัท เขามหาชัยพาราวู้ด จำกัด จ.นครศรีธรรมราช บริษัท พาราโดม จ.กระบี่ เปิดเผยว่าว่าขณะนี้โรงงานผลิตไม้ยางพาราแปรรูปอบแห้งประสบปัญหาหลายด้านตั้งแต่สถานการณ์โควิด-19 แพร่ระบาด โดยเฉพาะการขาดแคลนแรงงานต่างด้าว เพราะติดปัญหาการห้ามโยกย้ายแรงงานต่างด้าวข้ามจังหวัด และแรงงานต่างด้าวบางส่วนเดินทางกลับบ้าน ทำให้ขาดแคลนแรงงาน ส่งผลกระทบต่อกำลังการผลิตภายใน 3 โรงงานอย่างมาก ปัญหาการขาดแคลนแรงงานมีในหลายธุรกิจทั่วประเทศ แต่รัฐบาลให้นำเข้าแรงงานเพียง 3 ประเทศ ได้แก่ เมียนมากัมพูชา ลาว ซึ่งปัจจุบันไม่เพียงพอ รัฐบาลไทยควรทำแบบประเทศมาเลเซีย โดยอนุญาตให้นำแรงงานอินเดียและปากีสถานเข้ามาได้ เพราะ 2 ประเทศนี้แรงงานพูดภาษาอังกฤษได้ สามารถสื่อสารภาษากันรู้เรื่อง เป็นแรงงานมีคุณภาพ และราคาค่าแรงถูกกว่าแรงงานเมียนมา แต่ประเทศไทยไม่ให้นำเข้ามา บอกเป็นนโยบายเรื่องความมั่นคง อย่างไรก็ตาม ที่ผ่านมาสภาอุตสาหกรรมแห่งประเทศไทย (ส.อ.ท.) ได้ทำเรื่องขอให้นำเข้าแรงงานจากอินเดียและปากีสถานเข้ามาตลอด แต่ปัญหาอยู่ที่รัฐบาล บอกเป็นเรื่องความมั่นคง ที่มา: ประชาชาติธุรกิจ, 18/10/2564 คาด ‘ภูเก็ต แซนด์บ็อกซ์’ จ้างงานเพิ่มกว่า 1.5 หมื่นอัตรา หลังผ่อนมาตรการเข้าเมือง นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า สถานการณ์การจ้างงานภูเก็ต แซนด์บ็อกซ์ (PHUKET SANDBOX) ตั้งแต่วันที่ 16 ต.ค. 2564 ภายหลังจาก จ.ภูเก็ต ได้ออกมาตรการผ่อนคลายการเดินทางเข้า จ.ภูเก็ต จะทำให้นักท่องเที่ยวทั้งคนไทยและต่างชาติ เดินทางมาท่องเที่ยว จ.ภูเก็ต เป็นจำนวนมาก ซึ่งจะทำให้เกิดการจ้างงานเพิ่มขึ้น เนื่องจากช่วงเดือน ต.ค. 2564 – พ.ย. 2565 จะเป็นช่วงฤดูการท่องเที่ยว หรือ ไฮ ซีซั่น (High Season) ของ จ.ภูเก็ต โดยกรมการการจัดหางาน (กกจ.) กระทรวงแรงงาน สำรวจความต้องการจ้างงานจากนายจ้าง/สถานประกอบการ พบต้องการจ้างงานประมาณ 15,000 อัตรา และคาดว่าจะมีผู้สมัครงานประมาณ 10,000 คน “พล.อ.ประยุทธ์ จันทร์โอชา นายกรัฐมนตรี และ พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้ผลักดัน โครงการภูเก็ต แซนด์บ็อกซ์ จนได้เริ่มดำเนินการตั้งแต่วันที่ 1 กรกฎาคม 2564 เป็นต้นมา ซึ่งทำให้ 3 เดือนที่ผ่านมา นายจ้าง/สถานประกอบการต้องการจ้างแรงงานเพิ่มมากขึ้น เพื่อรับนักท่องเที่ยวต่างชาติที่เดินทางเข้ามาท่องเที่ยวใน จ.ภูเก็ต พร้อมกับที่ทางจังหวัดเร่งฉีดวัคซีนเข็มที่ 3 ให้กับคนภูเก็ต คนที่ทำงานใน จ.ภูเก็ต รวมทั้งแรงงานต่างด้าว ตามแนวทางของ ภูเก็ต แซนด์บ็อกซ์ ทำให้ปัจจุบันภูเก็ตมีความพร้อมเต็มที่ ที่จะผ่อนคลายมาตรการเดินทางเข้า จ.ภูเก็ต เพื่อฟื้นฟูเศรษฐกิจรองรับนักท่องเที่ยวทั้งไทยและต่างประเทศ ซึ่งถือเป็นความสำเร็จอีกเรื่องที่น่ายินดี” รัฐมนตรีว่าการกระทรวงแรงงาน กล่าว ด้านนายไพโรจน์ โชติกเสถียร อธิบดี กกจ. กล่าวว่า ตั้งแต่เดือน ก.ค. – ก.ย. 2564 (ระยะเวลา 3 เดือน) ที่ดำเนินการโครงการภูเก็ต แซนด์บ็อกซ์ มีนายจ้างสถานประกอบการ ต้องการจ้างงาน 2,727 อัตรา ผู้สมัครงาน 3,337 คน และบรรจุงานทั้งหมด 2,538 คน ประเภทกิจการที่มีการบรรจุงานมากที่สุด ได้แก่ กิจการร้านสะดวกซื้อ ร้านขายของที่ระลึก ในตำแหน่ง พนักงานขายหน้าร้าน กิจการก่อสร้าง และจำหน่ายวัสดุ ในตำแหน่ง แรงงานทั่วไป ช่างเทคนิควิศวกรรมไฟฟ้า ช่างเทคนิควิศวกรรมโยธา (ก่อสร้าง) ช่างก่อสร้าง ช่างเชื่อมโลหะ กิจการโรงแรม รีสอร์ทและห้องชุด ในตำแหน่ง พนักงานบริการลูกค้า พนักงานเสิร์ฟ พนักงานล้างจาน แม่บ้าน แคชเชียร์ บาร์เทนเดอร์ และกิจการบริการด้านอาหารในภัตตาคาร/ร้านอาหาร ในตำแหน่ง พ่อครัว บาร์เทนเดอร์ โดย จ.ภูเก็ต เดิมเป็นจังหวัดที่มีรายได้จากภาคธุรกิจท่องเที่ยว บริการและโรงแรมเป็นรายได้หลัก ทำให้ได้รับผลกระทบจากสถานการณ์การแพร่ระบาดของโรคโควิด – 19 อย่างชัดเจน หากเทียบสถานการณ์การจ้างงานก่อนที่จะมีภูเก็ต แซนด์บ็อกซ์ ตั้งแต่เดือน ต.ค. 2563 – เดือน มิ.ย. 2564 (ระยะเวลา 9 เดือน) มีนายจ้างสถานประกอบการ ต้องการจ้างงาน 6,141 อัตรา ผู้สมัครงาน 6,858 คน และบรรจุงาน 5,520 คน ซึ่งต้องยอมรับว่าโครงการฯ มีส่วนช่วยให้เกิดการจ้างงานภายในจังหวัดเพิ่มขึ้น ช่วยคนหางานให้มีรายได้ดูแลตัวเองและครอบครัวต่อไป ที่มา: มติชนออนไลน์, 17/10/2564 ก.แรงงาน จัดงบ 80 ล้าน ช่วยลูกจ้าง-นายจ้าง ประสบอุทกภัย ปล่อยกู้ดอกเบี้ยต่ำผ่านสหกรณ์ออมทรัพย์ นายสุชาติ ชมกลิ่น รมว.แรงงาน เปิดเผยว่า จากสถานการณ์อุทกภัยที่เกิดขึ้นเป็นวงกว้างในหลายพื้นที่ได้ส่งผลกระทบต่อพี่น้องแรงงานและสถานประกอบกิจการในทุกภาคส่วนของประเทศ รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและ รมว.กลาโหม และกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญและตระหนักถึงปัญหาที่เกิดขึ้นกับประชาชนทุกกลุ่ม จึงได้ดำเนินการช่วยเหลือตามมาตรการต่าง ๆ มาอย่างต่อเนื่อง ทั้งนี้เป็นการบรรเทาความเดือดร้อนของพี่น้องแรงงานและสถานประกอบกิจการจึงสั่งการให้กระทรวงแรงงานหาแนวทางในการดำเนินการแก้ไขปัญหาความเดือดร้อนดังกล่าว โดยมอบหมายให้ กรมสวัสดิการและคุ้มครองแรงงานดำเนินมาตรการช่วยเหลือลูกจ้าง นายจ้าง ที่ประสบอุทุกภัยตามโครงการเงินกู้เพื่อบรรเทาผลกระทบจากภัยพิบัติทางธรรมชาติ จากกองทุนเพื่อผู้ใช้แรงงาน เพื่อเปิดโอกาสให้ผู้ใช้แรงงานที่เป็นสมาชิกสหกรณ์ออมทรัพย์ในสถานประกอบกิจการหรือรัฐวิสาหกิจสามารถเข้าถึงแหล่งเงินดอกเบี้ยต่ำ เพื่อนำไปบรรเทาความเดือดร้อนใช้ซ่อมแซมที่อยู่อาศัย หรือฟื้นฟูอาชีพหลังประสบภัย ตลอดจนสามารถนำไปเสริมสภาพคล่องสำหรับการใช้จ่ายในชีวิตประจำวัน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า กองทุนเพื่อผู้ใช้แรงงาน ได้จัดทำโครงการเงินกู้เพื่อบรรเทาผลกระทบจากภัยพิบัติทางธรรมชาติ โดยมีวงเงินงบประมาณ 80 ล้านบาท เพื่อให้สหกรณ์ออมทรัพย์ในสถานประกอบกิจการหรือสหกรณ์ออมทรัพย์ในรัฐวิสาหกิจ สามารถยื่นคำขอกู้เงินเพื่อนำไปให้บริการเงินกู้แก่ผู้ใช้แรงงานที่เป็นสมาชิกสหกรณ์ออมทรัพย์วงเงินสูงสุดสหกรณ์ละ 20 ล้านบาทในอัตราดอกเบี้ยร้อยละ 2 ต่อปี ชำระเงินต้นและดอกเบี้ยเป็นงวดรายเดือน สูงสุดไม่เกิน 5 ปี โดยมีเงื่อนไขว่าสหกรณ์ออมทรัพย์ที่เข้าร่วมโครงการจะต้องคิดดอกเบี้ยเงินกู้จากสมาชิกไม่เกินร้อยละ 5 ต่อปี และใช้คณะกรรมการสหกรณ์และผู้จัดการสหกรณ์เป็นผู้ค้ำประกันเงินกู้ ทั้งนี้สหกรณ์ออมทรัพย์ที่สนใจสามารถยื่นคำขอกู้ได้ตั้งแต่วันนี้ที่สำนักงานสวัสดิการและคุ้มครองแรงงานจังหวัด สำนักงานสวัสดิการและคุ้มครองแรงงานกรุงเทพมหานครพื้นที่ 1-10 ที่สหกรณ์ออมทรัพย์ตั้งอยู่ หรือยื่นคำขอกู้ผ่านระบบ e-Service กรมสวัสดิการและคุ้มครองแรงงาน สอบถามข้อมูลเพิ่มเติมได้ที่ กองสวัสดิการแรงงาน กรมสวัสดิการและคุ้มครองแรงงาน e-mail : labourfund@gmail.com โทรศัพท์ 0-2660-2181 โทรสาร 0-2660-2181 สายด่วน 1506 กด 3 หรือ 1546 ที่มา: สยามรัฐ, 15/10/2564 ข่าวเศรษฐกิจสังคมแรงงานคุณภาพชีวิตสถานการณ์แรงงานประจำสัปดาห์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/gVWH-ruJGKo/95570,2021_10_21
กวีประชาไท: คำสรรเสริญที่ฉันไม่มีวันเขียน,"Submitted on Thu, 2021-10-21 15:08อรรณพ วันศรี ตัดเส้นเอ็นขาฉันแลัวให้คุกเข่าเพื่อสดุดี จากนั้นตัดลิ้นฉันแลัวให้ร้องขอเพื่อเยินยอ เอาปืนจ่อศีรษะฉันด้วยแลัวให้อ้อนวอนเพื่อสำนึก ตอกเล็บฉันทีละนิ้วแลัวให้ยกมือไหว้เพื่อแสดงความเคารพ ถอดเสื้อผ้าให้ฉันอับอายแลัวร้องขอศักดิ์ศรีเพื่อแสดงอำนาจบาตรใหญ่ คุณก็รู้การจงรักภักดีบังคับไม่ได้ต่อให้คุณแห่ศพฉันประจานรอบเมือง ฉันก็ไม่มีวันพูดโกหกเพื่อเขียนคำสรรเสริญให้คุณ.. บทความการเมืองวัฒนธรรมกวีประชาไทอรรณพ วันศรีติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/pcU5HjstomE/95572,2021_10_21
สุรพศ ทวีศักดิ์: ปรัชญากับความเป็นมนุษย์,"Submitted on Thu, 2021-10-21 15:28สุรพศ ทวีศักดิ์ ถ้าถามว่าปรัชญา (philosophy) คืออะไรและปรัชญาทำงานอย่างไรก็คงเป็นเรื่องยาว แต่ในที่นี้ต้องการพูดถึงว่าปรัชญาคือความพยายามจัดการกับปัญาพื้นฐานต่างๆ เช่น ปัญหาเกี่ยวกับ “ความเป็นมนุษย์” (human being) โดยเริ่มจากคำถามพื้นฐานว่า เราคือใคร? ซึ่งเป็นการถามถึงธรรมชาติของความเป็นมนุษย์ของเรา ตัวอย่างเช่น งานทางปรัชญาของเพลโตตอบคำถามนี้ว่า ธรรมชาติของมนุษย์คือกายกับจิต และจิตมนุษย์ มีธรรมชาติ 3 ด้าน คือความปรารถนาต่างๆ, ความรักเกียรติ และปัญญา ซึ่งถือว่าปัญญาเป็นสิ่งสำคัญสูงสุด เมื่อธรรมชาติความเป็นมนุษย์ของเราเป็นเช่นนี้ เราจึงควรปฏิบัติให้สอดคล้องกับความเป็นมนุษย์ของเรา นั่นคือ ในแง่ชีวิตส่วนบุคคล เราควรใช้ปัญญานำทางความปรารถนาต่างๆ และความรักเกียรติให้มีดุลยภาพ และในทางสังคมการเมือง ผู้มีปัญญาสูงสุดหรือราชานักปรัชญา (philosopher kings) ควรเป็นผู้ปกครอง ดังนั้น งานทางปรัชญาก็คือการให้โลกทัศน์บางอย่าง เช่น จากความเข้าใจว่าเราคือใคร หรือธรรมชาติความเป็นมนุษย์ของเราคืออะไร จึงนำไปสู่คำตอบว่า เราควรดำเนินชีวิตอย่างไร และระบบสังคมการเมืองที่สอดคล้องกับความเป็นมนุษย์ของเราควรเป็นอย่างไร คริสต์ศาสนาที่เดินทางจากดินแดนทะเลทรายมางอกงามในตะวันตก แตกต่างจากคริสต์ศาสนาของชาวยิวค่อนข้างมาก เพราะเมื่อมาปะทะกับปรัชญาตะวันตก ทำให้ปราชญ์คริสต์จริงจังกับการอธิบายธรรมชาติของมนุษย์และการออกแบบสังคมการเมืองที่สอดคล้องกัน ขณะเดียวกันก็เกิดแนวคิดปรัชญาใหม่ๆ ที่ตั้งคำถามกับธรรมชาติของมนุษย์, ศีลธรรม และระบบสังคมการเมืองแบบคริสต์และพยายามเสนอนิยามความเป็นมนุษย์แบบอื่นๆ ขึ้นมาเป็นทางเลือกใหม่ๆ นักปรัชญาคริสต์นอกจากจะเสนอคำตอบว่า มนุษย์คือ “จินตภาพ” (image) ของพระเจ้าแล้ว ยังเสนอคำอธิบายครอบคลุมที่สุดว่า มนุษย์ โลก จักรวาลและสรรพสิ่งถูกสร้างโดยพระเจ้าและล้วนแต่เป็นไปตามแผนการของพระเจ้า ทว่าแผนการของพระเจ้าเป็นอย่างไรย่อมเป็นที่ถกเถียงมาตลอด เช่นว่าความชั่วร้ายและภัยพิบัติต่างๆ เป็นแผนการของพระเจ้าด้วยหรือไม่ บ้างว่าพระเจ้าสร้างอาดัมขึ้นมาให้เป็นทั้งหัวหน้าครอบครัวและผู้ปกครองโลก มนุษย์เพศชายซึ่งเป็นทายาทของอาดัมจึงมีอำนาจชอบธรรมในการเป็นหัวหน้าครอบครัว ขณะที่กษัตริย์ได้รับมอบอำนาจเทวสิทธิ์จากพระเจ้าให้ปกครองรัฐ ไอเดียนี้ถูกนำมาเชื่อมโยงกับบทเทศนาบนภูเขาของเยซูที่ว่า “อาณาจักรสวรรค์จะมาสู่โลกนี้ในไม่ช้า” จนส่งผลให้เกิดประวัติศาสตร์ยุโรปยุคกลาง ที่มีอำนาจคู่ขนาน คือพระสันตะปาปาที่ใช้อำนาจเทวสิทธิ์ปกครองศาสนจักร เพื่อเตรียมประชาชนสู่อาณาจักรสวรรค์ของพระเจ้า และกษัตริย์ที่ใช้อำนาจเทวสิทธิ์ปกครองอาณาจักรทางโลก แต่แล้วอำนาจคู่ขนานก็ขัดแย้งกัน นักปรัชญาอย่างฌ็อง-ฌากส์ รุสโซ ถึงกับวิจารณ์ว่า เป็นความผิดพลาดของเยซูที่เสนอ “อาณาจักรสวรรค์” ขึ้นมาแข่งกับอาณาจักรทางโลก เพราะเมื่อก่อนที่มีศาสนาพหุเทวนิยมแม้ประชาชนจะนับถือเทพต่างๆ มากมาย แต่ศรัทธาเช่นนั้นอยู่ใต้อำนาจรัฐหนึ่งเดียว จึงทำให้รัฐมีเอกภาพ ขณะที่แนวคิดอาณาจักรสวรรค์ของเยซูคือรากฐานของการสร้างศาสนจักรขึ้นมาแข่งอำนาจกับอาณาจักรทางโลก รัฐที่มีสองอำนาจคู่ขนานย่อมนำไปสู่ความขัดแย้ง และประชาชนก็ไม่รู้จะเชื่อฟังใครมากกว่าระหว่างศาสนจักรกับกษัตริย์ ยิ่งเมื่อเกิดการปฏิรูปศาสนาแยกนิกายคาทอลิกกับโปรเตสแตนท์ที่ตามมาด้วยสงครามระหว่างนิกายศาสนา 30 ปี ที่ผสมปนเปกันระหว่างความขัดแย้งทางความเชื่อศาสนากับการช่วงเชิงอำนาจและผลประโยชน์ทางการเมือง คำถามต่อความสัมพันธ์ระหว่างรัฐกับศาสนายิ่งมีมากขึ้น ในที่สุดรุสโซก็เสนอแนวคิด “ศาสนาพลเมือง” (civil religion) ในรูปของ “ศีลธรรมอิสระ” ที่ได้มาจากนิยามธรรมชาติของมนุษย์ในกรอบคิดของปรัชญาศีลธรรมและการเมืองแบบโลกวิสัย และถูกขยายความต่อมาว่ารัฐต้องรับเอา “ศีลธรรมที่เป็นอิสระจากศาสนาทั้งปวง” อันเป็นศีลธรรมที่อยู่บนพื้นฐานของเสรีภาพ, เพื่อยึดถือปฏิบัติในฐานะ “อำนาจสูงสุดทางศีลธรรม” (moral supremacy) เหนือศาสนาทั้งปวง และเพื่อให้หลักประกันว่าอำนาจสูงสุดอันเป็นศีลธรรมของรัฐได้ครอบครองรากฐานอันแข็งแกร่งมากกว่าที่อ้างถึงโดยทฤษฎีประโยชน์นิยมและอารมณ์นิยม จึงต้องการสิ่งที่คล้ายกับ “เทววิทยาที่มีเหตุผล” (rational theology) เช่น ปรัชญาศีลธรรมของอิมมานูเอล คานท์ที่ยืนยันความเป็นมนุษย์ในฐานะสัตผู้มีเหตุผล (rational being) ที่มีเสรีภาพ ความเสมอภาค และศักดิ์ศรีในตัวเองอันล่วงละเมิดมิได้ ความพยายามทางปรัชญาที่ต้องการสร้างระบบสังคมและการเมืองแบบโลกวิสัยที่เป็นอิสระจาก “อำนาจเทวสิทธิ์” ของศาสนจักรและกษัตริย์ เห็นได้ชัดเจนจากแนวคิดของจอห์น ล็อกที่เสนอว่า มนุษย์มีเสรีภาพเท่าเทียมกัน และมีหน้าที่รักษาปกป้องสิทธิและเสรีภาพของกันและกันตามกฎธรรมชาติ นี่คือพระประสงค์ของพระเจ้าที่ต้องการให้มนุษย์ปกครองตัวเอง และการที่จะรักษาสิทธิเสรีภาพเอาไว้ได้ไม่ใช่มอบอำนาจเด็ดขาดให้แก่กษัตริย์ อำนาจสูงสุดเป็นของทุกคน รัฐบาลเพียงแต่ได้รับความยินยอมให้มาใช้อำนาจนั้นแทนประชาชนในการรักษาสิทธิเสรีภาพของทุกคน แนวคิดนี้ถูกนำมาใช้ในการปฏิวัติอเมริกา ดังปรากฏในคำประกาศอิสรภาพที่ว่า “เราทุกคนถูกสร้างมาให้มีสิทธิและเสรีภาพเท่าเทียมกัน” แน่นอนว่า แนวคิดเกี่ยวกับสิทธิ เสรีภาพ ความเสมอภาค และศักดิ์ศรีความเป็นมนุษย์พัฒนาเปลี่ยนแปลงไปตามความเปลี่ยนแปลงทางการเมือง สังคม เศรษฐกิจและอื่นๆ ที่ซับซ้อนมากขึ้น หันมามองสังคมไทยที่พุทธศาสนามีอิทธิทางสังคมและการเมืองมายาวนาน พุทธปรัชญานิยามความเป็นมนุษย์ว่าเป็น “อนัตตา” ไม่มีตัวตนที่แท้จริง ตัวเราเป็นเพียง “ตัวตนสมมติ” ซึ่งถ้ายึดถือตัวตนสมมติย่อมนำมาซึ่งความทุกข์นานา การนึกถึงธรรมชาติของเราที่เป็นอนัตตาสัมพันธ์กับเป้าหมายชีวิตของปัจเจกบุคคลคือความพ้นทุกข์ แต่มนุษย์จำเป็นต้องเกาะเกี่ยวเป็นสังคมด้วยตัวตนสมมติ ดังนั้น จากธรรมชาติของมนุษย์ที่ไร้ตัวตนจึงนำมาสู่การสถาปนาตัวตนสมมติ คือการสถาปนาธรรมราชาผู้เป็นสมมติเทพ โพธิสัตว์ พุทธเจ้าอยู่หัวที่เป็นทั้งผู้ปกครองทางโลกและศาสนจักรที่บรรดาผู้ใต้ปกครองต้องพึ่ง “พระบรมโพธิสมภาร” เพราะกษัตริย์ไม่เพียงเป็นผู้ปกครอง หากยังเป็นผู้นำทางจิตวิญญาณที่จะนำพามวลพสกนิกรสู่ “โพธิ” หรือปัญญารู้แจ้งพระนิพพาน อย่างไรก็ตาม รัฐศาสนาทุกศาสนาล้วนอ้างถึงอุดมการณ์สูงส่งเหนือโลก ไม่ว่าพระเจ้า สวรรค์ นิพพาน บุญญาธิการ ซึ่งสะท้อนความจริงของการประกอบสร้างความเชื่อที่ว่า บรรดาพระศาสดาของศาสนาต่างๆ และบรรดากษัตริย์ของรัฐศาสนาต่างๆ พวกเขามาจากโลกอื่นที่แตกต่างจากโลกของสามัญชนอย่างเรา พวกเขาสั่งสอนและพิพากษาเราจากความจริง ความดีในมุมมองของพวกเขาเป็นด้านหลัก จึงไม่มีทางที่พวกเขาจะเข้าใจโลกของเราจากความจริงหรือมุมมองของพวกเรา เมื่อความจริง ความดีตามมุมมองของพวกเขาต่างจากความจริงและความดีตามมุมมองสามัญชนอย่างเรา สถานะ อำนาจ และผลประโยชน์ของพวกเขาจึงแตกต่างอย่างสิ้นเชิงจากสถานะ อำนาจ และผลประโยชน์ของสามัญชนอย่างเรา ดังนั้น ขณะที่สามัญชนอย่างเรายืนยันความยุติธรรมของอำนาจและผลประโยชน์ของเราบนหลักเสรีภาพและความเสมอภาคของ “คนเหมือนกัน” แต่พวกศาสดาและกษัตริย์คิดถึงสถานะ อำนาจ และผลประโยชน์ของพวกเขาเป็นด้านหลัก ซึ่งย่อมเป็นสถานะ อำนาจ และผลประโยชน์ที่สูงส่งเหนือพวกเราเสมอไป แต่ถึงที่สุดแล้ว การเปลี่ยนแปลงก็ไม่ใช่งานของนักปรัชญาที่มีชื่อในประวัติศาสตร์ แต่เป็นงานของสามัญชนคนธรรมดาทั่วไปทั้งที่ปรากฏนามและไร้นาม เช่น คนแบบอานนท์, เพนกวิน, ไผ่ ดาวดิน, รุ้ง, เบนจา, ไมค์, ป้าเป้าและคนอื่นๆ อีกมากมายที่ไม่ยอมจำนนต่ออำนาจครอบงำทางความคิด ความเชื่อแบบมองคนไม่เท่ากัน และไม่ยอมสยบต่ออำนาจของระบบเผด็จการทรราชย์ที่ฉ้อฉลและโหดร้ายต่อความเป็นมนุษย์ของเราทุกคน ที่มาภาพ: https://www.facebook.com/photo/?fbid=425722518909351&set=a.274390314042573 บทความการเมืองสิทธิมนุษยชนสุรพศ ทวีศักดิ์นักโทษการเมืองม.112ปรัชญาการเมืองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/mycCAOeSgfM/95574,2021_10_21
แม่บ้านพรรค,"Submitted on Thu, 2021-10-21 15:22ณัฐณิชา เสียงปี่กลองทางการเมืองที่กำลังดังอยู่ในขณะนี้ เหมือนเป็นการส่งสัญญาณทางการเมืองอย่างมีนัยยะบางประการ การลงพื้นที่ของนักการเมืองช่วงนี้ จึงย่อมเหมือนการได้กลิ่นบางอย่างที่มิอาจทำให้นิ่งเฉยอยู่ได้กันอีกต่อไป ถ้าไม่อยากตกขบวน การเมืองนับจากนี้ จึงห้ามกระพริบตาโดยเด็ดขาด การเตรียมความพร้อมของพรรคการเมือง ณ วันนี้ จึงเป็นสิ่งจำเป็นเร่งด่วนที่พลาดไม่ได้ และปฏิเสธไม่ได้ว่าคนที่รับผิดชอบบทบาทสำคัญนี้ภายในพรรคย่อมหนีไม่พ้น คนที่ดำรงตำแหน่งเลขาธิการพรรค ที่ถือว่าเป็น “แม่บ้าน” ของพรรคนั่นเอง ตั้งแต่อดีตกาล ความยิ่งใหญ่และศักดิ์ศรีของตำแหน่งเลขาธิการพรรค หรือ“แม่บ้าน” ของพรรค มีมากจริงๆ โดยเฉพาะพรรคแกนนำในการจัดตั้งรัฐบาล คนที่ดำรงตำแหน่งนี้มักจะได้รับเกียรติให้เป็น “ผู้จัดการ” รัฐบาล ซึ่งต้องเป็นผู้มากบารมีจริงๆ เท่านั้น และแน่นอนว่า เมื่อเป็นถึงระดับ “ผู้จัดการ” รัฐบาล ตำแหน่งแห่งหนเก้าอี้ในรัฐบาลของเลขาธิการพรรคแกนนำจัดตั้งรัฐบาล มักจะโตตามไปด้วย ถึงจะสมน้ำสมเนื้อ ในปี 2512 จอมพลถนอม กิตติขจร ร่วมก่อตั้งพรรคสหประชาไทย โดยตัวเองเป็นหัวหน้าพรรค มี พล.อ.อ.ทวี จุลละทรัพย์ เป็นเลขาธิการพรรค เมื่อจัดตั้งรัฐบาล ในปีนั้น พล.อ.อ.ทวี ก็นั่งเป็นรัฐมนตรีว่าการกระทรวงคมนาคม และในปี พ.ศ. 2514 ก็ได้เป็นรัฐมนตรีว่าการกระทรวงเกษตรและสหกรณ์ ในยุคเรืองรองของพรรคชาติไทย สมัยที่มี มังกร “เติ้ง เสี่ยว หาร” นายบรรหาร ศิลปอาชา เป็นเลขาธิการพรรค ร่วม 14 ปี ระหว่างปี พ.ศ. 2523-2537 นายบรรหารก็เป็น“แม่บ้าน” ของพรรคที่เปี่ยมไปด้วยศักดิ์ศรี และบารมีจริงๆ ไม่ว่าจะสมัยที่เป็นแกนนำจัดตั้งรัฐบาล แต่ต้องประเคนเก้าอี้นายกฯ ให้ป๋าเปรม พล.อ.เปรม ติณสูลานนท์ อย่างจำใจ มังกร “เติ้ง” ที่สวมหมวกเป็น“ผู้จัดการ” รัฐบาล ก็นั่งเก้าอี้รัฐมนตรีว่าการกระทรวงเกษตรและสหกรณ์ ตามด้วยเก้าอี้รัฐมนตรีว่าการกระทรวงคมนาคม กระทั่งเมื่อป๋าเปรมวางมือทางการเมือง ล้างมือในอ่างทองคำ “เติ้ง เสี่ยว หาร” ก็ประกาศศักดาด้วยการพา พล.อ.ชาติชาย ชุณหะวัณ ที่ดำรงตำแหน่งหัวหน้าพรรคชาติไทย ขึ้นเป็นผู้นำรัฐบาล โดยนายบรรหาร ก็ได้นั่งว่าการกระทรวงอุตสาหกรรม ตามด้วยเก้าอี้รัฐมนตรีว่าการกระทรวงมหาดไทย และรัฐมนตรีว่าการกระทรวงการคลัง ก่อนถูก รสช. ยึดอำนาจ ปฏิเสธไม่ได้เลยจริงๆ ว่าเลขาธิการพรรค หรือ“แม่บ้าน” ของพรรค เป็นตำแหน่งที่มีศักดิ์ศรี และบารมีจริงๆ ภายในพรรค และยิ่งเมื่อก้าวขึ้นมาเป็นแกนนำในการจัดตั้งรัฐบาล คนที่ดำรงตำแหน่ง“ผู้จัดการ” รัฐบาล อย่างเลขาธิการพรรคแกนนำ ก็เหมาะสมด้วยประการทั้งปวงในการที่จะได้นั่งเก้าอี้ที่สมศักดิ์ศรีนั้นจริงๆ ไม่ว่าจะเป็น “เสธฯ หนั่น” พล.ต.สนั่น ขจรประศาสน์ ที่เป็นเลขาพรรคประชาธิปัตย์ ยาวนานถึง 13 ปี แต่เมื่อมีโอกาสได้เป็นแกนนำในการจัดตั้งรัฐบาล “เสธฯ หนั่น” ก็มีโอกาสได้นั่งเก้าอี้เป็นรัฐมนตรีว่าการกระทรวงมหาดไทย 2 สมัย ตามด้วยนั่งว่าการกระทรวงอุตสาหกรรม และกระทรวงเกษตรและสหกรณ์ ขณะที่ “ป๋าเหนาะ” นายเสนาะ เทียนทอง เมื่อรับไม้เป็นแม่บ้านพรรคชาติไทย ต่อจากนายบรรหาร ที่ก้าวขึ้นเป็นหัวหน้าพรรค “ป๋าเหนาะ” ก็ไม่ทำให้ผิดหวัง พาพรรคชาติไทยชนะเลือกตั้ง แล้วนายบรรหารก็ก้าวขึ้นเป็นนายกรัฐมนตรี โดย“ป๋าเหนาะ” นั่งว่าการกระทรวงสาธารณสุข ซึ่งสร้างความความผิดหวังให้กับเจ้าพ่อวังน้ำเย็นอย่าง“ป๋าเหนาะ” เป็นอย่างมาก และเมื่อนายบรรหาร ยุบสภาฯ “ป๋าเหนาะ” ก็ย้ายไปสังกัดพรรคความหวังใหม่ของ “บิ๊กจิ๋ว” พล.อ.ชวลิต ยงใจยุทธ โดยรับตำแหน่งเลขาธิการพรรค พร้อมนำพรรคชนะการเลือกตั้งเหนือพรรคประชาธิปัตย์แบบฉิวเฉียด ส่ง “พ่อใหญ่จิ๋ว” สู่เก้าอี้ สร.1 ได้เป็นผลสำเร็จ แล้วผู้จัดการรัฐบาลมือทองอย่าง“ป๋าเหนาะ” ก็ทะยานสู่เก้าอี้ มท.1 รัฐมนตรีว่าการกระทรวงมหาดไทยอย่างสมศักดิ์ศรี ซึ่งแม้ในกรณีของ “ป๋าเหนาะ” ที่นั่งว่าการกระทรวงหมอ ในสมัยมังกร “เติ้ง” หลายคนอาจจะคิดว่า ไม่สมศักดิ์ศรี แต่จะว่าไปแล้ว นี่ก็คือ เก้าอี้ “ว่าการ” มาถึงพรรคแกนนำรัฐบาลในปัจจุบันอย่างพรรคพลังประชารัฐเองก็เหอะ ในช่วงแรกที่มี นายอุตตม สาวนายน เป็นหัวหน้าพรรค และมี นายสนธิรัตน์ สนธิจิรวงศ์ เป็นเลขาพรรค แม้จะไม่ได้พาพรรคชนะเลือกตั้ง แต่ก็สามารถพาพรรคพลังประชารัฐเป็นแกนนำจัดตั้งรัฐบาลได้สำเร็จ ส่ง “บิ๊กตู่” พล.อ.ประยุทธ จันทร์โอชา นั่งเก้าอี้นายกรัฐมนตรี สืบอำนาจต่อไปได้ นายสนธิรัตน์ที่เป็นแม่บ้านพรรค (แต่ไม่น่าจะใช่ผู้จัดการรัฐบาล) ก็ยังได้นั่งเก้าอี้ระดับว่าการที่กระทรวงพาณิชย์ ก่อนจะย้ายมานั่งตำแหน่งรัฐมนตรีว่าการกระทรวงพลังงาน ดังนั้นปัญหาภายในพรรคพลังประชารัฐที่เป็นอยู่ในขณะนี้ จึงเกิดตั้งแต่ที่มี พล.อ.ประวิตร วงษ์สุวรรณ เป็นหัวหน้าพรรค และมี ร.อ.ธรรมนัส พรหมเผ่า เป็นเลขาธิการพรรค เพราะเมื่อมีการปรับโครงสร้างการบริหารภายในพรรค โดยการให้ ร.อ.ธรรมนัส ขึ้นมาเป็น“แม่บ้าน” ของพรรค แต่กลับไม่มีการเลื่อนเก้าอี้ในคณะรัฐมนตรีให้ด้วย ยังคงให้นั่งในตำแหน่งเดิมคือรัฐมนตรีช่วยว่าการกระทรวงเกษตรและสหกรณ์ ซึ่งกระทรวงนี้มีเลขาธิการพรรคเล็กที่เป็นพรรคร่วมรัฐบาล นั่งว่าการอยู่ ซึ่งนั่นก็คือเลขาธิการพรรคเล็กร่วมรัฐบาล เป็นผู้บังคับบัญชาเลขาธิการพรรคใหญ่แกนนำรัฐบาล เรื่องนี้จึงเป็นเรื่องของ “ศักดิ์ศรี” และ “บารมี” ล้วนๆ และเมื่อ ร.อ.ธรรมนัส ต้องการอวดศักยภาพของ“แม่บ้าน”พรรค ที่จะต้องเป็น“ผู้จัดการ” รัฐบาล ตัวจริง เสียงจริง เพื่อโชว์ “ศักดิ์ศรี” และ “บารมี” จึงถูกปลด แม้แต่เก้าอี้เล็กๆ อย่าง “ช่วยว่าการ” ก็รักษาไว้ไม่ได้ พรรคชาติไทย หลังจากที่“ป๋าเหนาะ” ถอยออกมา ก็แปรสภาพกลายเป็นพรรคเอสเอ็มอี พรรคขนาดกลางและขนาดย่อมทันที ส่วนพรรคพลังประชารัฐจะเดินซ้ำรอยเช่นนั้นหรือเปล่า เป็นเรื่องของเวลาและอนาคต แต่ที่แน่ๆ “ป๋าเหนาะ” คือผู้ที่ทำให้ตำแหน่งเลขาธิการพรรค หรือ “แม่บ้าน” พรรค หรือตำแหน่ง “ผู้จัดการ” รัฐบาล เป็นตำแหน่งที่ทรงเกียรติและมีศักดิ์ศรีเป็นอย่างยิ่ง และถ้าแกมองย้อนกลับไปในวันที่แกเคยน้อยใจมากกับเก้าอี้ “หมอเหนาะ” ในวันนั้น วันนี้น่าจะมีรอยยิ้มเล็กๆ ที่มุมปาก พร้องคำรำพึงเบาๆ ว่า “กระจอกกว่ากูอีก” บทความการเมืองเลขาธิการพรรคการเมืองณัฐณิชาพลังประชารัฐเสนาะ เทียนทองธรรมนัส พรหมเผ่าติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/ewzZ2EUL2XU/95573,2021_10_21
ส.ส.เพื่อไทย อัด ‘ประยุทธ์’ ไม่จริงใจช่วยเกษตรกร ชาวนาภาคเหนือช้ำหนัก ข้าวราคาตก ต้นทุนการผลิตสูงขึ้น,"Submitted on Thu, 2021-10-21 15:49ภาพปก : นายจักรพล ตั้งสุทธิธรรม ส.ส.เชียงใหม่ พรรคเพื่อไทย ‘จักรพล’ ส.ส.เพื่อไทย อัดประยุทธ์ ไม่เคยช่วยแก้ปัญหากลุ่มเกษตรกรอย่างจริงจัง หลังลงพื้นที่รับฟังปัญหาชาวนาเชียงใหม่ พบข้าวราคาตกต่ำ แต่ต้นทุนการผลิตทะยานสูงขึ้น ด้านโรงสีต้องปิดกิจการจำนวนมาก เซ่นพิษเศรษฐกิจตกต่ำ รัฐบาลไม่ช่วยเหลือ นายจักรพล ตั้งสุทธิธรรม ส.ส.เชียงใหม่ พรรคเพื่อไทย 21 ต.ค. 64 ทีมสื่อพรรคเพื่อไทย รายงานวันนี้ (21 ต.ค.) ระบุว่า นายจักรพล ตั้งสุทธิธรรม ส.ส.เชียงใหม่ พรรคเพื่อไทย เปิดเผยว่า จากการลงพื้นที่ได้รับการร้องเรียนจากกลุ่มเกษตรกรแปลงใหญ่ ในพื้นที่จังหวัดเชียงใหม่ เพราะในปีนี้ ราคาข้าวในพื้นที่ภาคเหนือ ตกต่ำมาก ปัจจุบันราคาที่โรงสีรับซื้ออยู่ที่ 5.20 -5.50 บาทต่อกิโลกรัม ขณะที่ราคาต้นทุนการปลูกข้าวปรับเพิ่มสูงขึ้นอย่างต่อเนื่อง ปัจจุบันราคาปุ๋ย ขนาดน้ำหนัก 1 ตัน ที่ ปรับขึ้นเป็น 960-980 บาท รวมทั้งผลจากราคาน้ำมันที่ปรับสูงขึ้น ต้นทุนค่าขนส่งปรับขึ้นมาเป็นเท่าตัว กระทบกับต้นทุกการผลิตของเกษตรกร นอกจากนี้ปัญหาที่เกิดขึ้นคือ โรงสีหลายแห่งไม่รับซื้อข้าวจากเกษตรกร เพราะไม่มีเงินรับซื้อข้าวแล้ว และในกรณีที่ยังมีข้าวค้างอีกมาก ที่ผ่านมารัฐบาลไม่เคยให้ความช่วยเหลือผู้ประกอบการโรงสี ไม่เคยจัดหาแหล่งเงินกู้ดอกเบี้ยต่ำเพื่อช่วยเหลือผู้ประกอบการ สุดท้ายหลายโรงสีไปต่อไม่ได้จึงปิดกิจการเป็นจำนวนมาก เพราะไม่สามารถแบกรับต้นทุนในการเก็บรักษาข้าวได้ นอกจากนี้ สต็อกข้าวสารเดิมไม่สามารถระบายออกได้ เพราะรัฐไม่มีความสามารถในการบริหารจัดการข้าว นายจักรพล กล่าวด้วยว่า รัฐบาลให้ความสำคัญกับภาคเกษตรน้อยมากและไม่เคยทำตามนโยนบายที่ประกาศไว้ โดยเฉพาะมาตรการช่วยเหลือเกษตรกร ภายใต้โครงการสนับสนุนค่าบริหารจัดการและพัฒนาคุณภาพผลผลิตทางการเกษตรกร หรือที่เรียกกันว่า “ค่าเก็บเกี่ยว” ซึ่งในปีที่ผ่านมา รัฐบาลช่วยเหลือเกษตรกรในอัตราไร่ละ 1,000 บาท ไม่เกินครัวเรือนละ 20 ไร่ จนถึงปัจจุบัน เกษตรกรยังไม่ได้รับเงินช่วยเหลือตามมาตรการดังกล่าวแต่อย่างใด จึงอยากให้รัฐบาลให้ความสำคัญกับการช่วยเหลือเกษตรกร ไม่ควรที่จะให้เกิดความล่าช้าในการช่วยประชาชน “ก่อนที่พลเอกประยุทธ์ จันทร์โอชา นายกรัฐมนตรี จะเปิดประเทศ ช่วยหันมาสนใจพี่น้องประชาชนในประเทศบ้าง ไม่ควรเอาแต่จกตาประชาชนให้ผ่านไปวันๆ หากการส่งออกสินค้าเกษตรดีจริง เกษตรกรคงรวยไปแล้ว แต่ปัจจุบันเกษตรกรยิ่งทำมาก ก็ยิ่งจน พลเอกประยุทธ์ไม่เคยให้ความสำคัญกับภาคการเกษตร กลับไปให้ความสำคัญกับความมั่นคง งบประมาณหลายแสนล้านที่หมดไปกับการซื้ออาวุธหากนำมาช่วยพี่น้องเกษตรกรอย่างจริงใจ ก็จะสามารถช่วยให้คุณภาพชีวิตเกษตรกรดีขึ้นอย่างแน่นอน” นายจักรพล กล่าว อ่านข่าวที่เกี่ยวข้อง 'เพื่อไทย' อัดนายกฯ เปิดประเทศทำ ปชช.เสี่ยงโรคระบาด-เผย นร.หวั่นผลข้างเคียงหลังฉีดวัคซีน แนะรัฐสร้างหลักประกัน ข่าวการเมืองคุณภาพชีวิตเพื่อไทยจักรพล ตั้งสุทธิธรรมชาวนาเชียงใหม่รัฐบาลประยุทธ์ จันทร์โอชาโรงสีข้าวราคาข้าวตกต่ำติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/cCOHBWiV2FU/95575,2021_10_21
ศาลไม่ให้ประกัน ‘ยาใจ ทะลุฟ้า’ คดีสาดสี สน.ทุ่งสองห้อง อ้างพฤติการณ์ร้ายแรง เกรงก่อเหตุอันตราย,"Submitted on Thu, 2021-10-21 16:24ภาพปก : ทรงพล สนธิรักษ์ หรือ “ยาใจ ทะลุฟ้า” วานนี้ศาลอาญา รัชดา ไม่ให้ประกัน ‘ยาใจ’ สมาชิกกลุ่มทะลุฟ้า ซึ่งถูกฝากขังจากคดีฝ่าฝืน พ.ร.ก.ฉุกเฉิน ชุมนุมสาดสีที่ สน.ทุ่งสองห้อง เมื่อ 3 ส.ค. 64 โดยให้เหตุผลว่าพฤติการณ์คดีร้ายแรง เกรงจะก่อเหตุอันตรายอื่นๆ ทรงพล สนธิรักษ์ หรือ “ยาใจ ทะลุฟ้า” 21 ต.ค. 64 ศูนย์ทนายความเพื่อสิทธิมนุษยชน รายงานว่า วานนี้ (20 ต.ค. 64) ที่ ศาลอาญา รัชดา พนักงานอัยการสำนักงานคดีอาญา 4 ได้มีคำสั่งฟ้องคดี นักกิจกรรมทะลุฟ้า 18 ราย ในข้อหาร่วมกันฝ่าฝืน พ.ร.ก.ฉุกเฉินฯ, ทำให้ทรัพย์ที่มีไว้เพื่อสาธารณประโยชน์เสียหาย และร่วมกันมั่วสุมกันตั้งแต่ 10 คนขึ้นไป ให้เกิดความวุ่นวายในบ้านเมือง ตามประมวลกฎหมายอาญา มาตรา 360 และ 215 จากเหตุร่วมกันสาดสีหน้า สน.ทุ่งสองห้อง เมื่อวันที่ 3 ส.ค. 64 หลังได้รับการปล่อยตัวชั่วคราวในคดีชุมนุมหน้าสโมสรตำรวจ คดีนี้นักกิจกรรมทะลุฟ้าได้เดินทางเข้ารับทราบข้อกล่าวหาแล้วตั้งแต่วันที่ 1 ก.ย. 64 ที่ สน.ทุ่งสองห้อง อัยการบรรยายคำฟ้องโดยสรุปว่า เมื่อวันที่ 3 ส.ค. 64 จำเลยทั้ง 18 กับพวก จำนวนประมาณ 50 คน ได้ร่วมกันชุมนุมเพื่อขับไล่ พล.อ.ประยุทธ์ จันทร์โอชา นายกรัฐมนตรี หน้าสน.ทุ่งสองห้อง โดยไม่จัดให้ผู้ร่วมกิจกรรมทุกคนสวมหน้ากากอนามัย และไม่มีการจัดให้มีการเว้นระยะห่าง เพื่อป้องกันการติดต่อสัมผัสหรือแพร่เชื้อโรคของบุคคลผู้เข้าร่วมกิจกรรมทางการเมือง ทั้งยังใช้สีสาดใส่ป้าย ผนัง ตึกอาคาร สน.ทุ่งสองห้อง ซึ่งเป็นทรัพย์สาธารณะประโยชน์ได้รับความได้รับความเสียหายเป็นจำนวนเงิน 20,000 บาท อันเป็นการทำให้เกิดความวุ่นวายในบ้านเมืองโดยมีจตุภัทร์เป็นผู้สั่งการ ผ่านเครื่องขยายเสียงที่ไม่ได้รับอนุญาตให้ใช้ ในการพูดจาชักชวน ยุยง ส่งเสริมให้ผู้ชุมนุมกระทำการดังกล่าว อัยการฟ้องทั้ง 18 คน รวม 3 ข้อหา ได้แก่ ทำให้ทรัพย์ที่มีไว้เพื่อสาธารณประโยชน์เสียหาย ตามประมวลกฎหมายอาญามาตรา 360ร่วมกันมั่วสุมกันตั้งแต่ 10 คนขึ้นไป ใช้กำลังประทุษร้าย ขู่เข็ญว่าจะใช้กำลังประทุษร้าย หรือกระทำการอย่างหนึ่งอย่างใดให้เกิดความวุ่นวายขึ้นในบ้านเมือง ตามประมวลกฎหมายอาญามาตรา 215ร่วมกันชุมนุมทํากิจกรรมที่มีความเสี่ยงต่อการแพร่โรคฯ ที่มีจํานวนมากกว่า 5 คน ตามข้อกำหนดออกตามมาตรา 9 แห่ง พ.ร.ก.ฉุกเฉินฯ พ.ศ. 2548 ส่วน จตุภัทร์ได้ถูกฟ้องข้อหามาตรา 215 ในวรรคสาม เป็นหัวหน้าหรือเป็นผู้มีหน้าที่สั่งการในการกระทำความผิดนั้น และใช้เครื่องขยายเสียงโดยไม่ได้รับอนุญาต ด้วย ด้านศาลอาญา ได้รับฟ้องคดีนี้ไว้เป็นคดีหมายเลขดำที่ อ.2608/2564 และกำหนดนัดสอบคำให้การในวันที่ 22 พ.ย. 64 เวลา 08.30 น. ต่อมา เวลา 18.30 น. หลังทนายความยื่นคำร้องขอปล่อยชั่วคราวระหว่างพิจารณาคดี ศาลไม่อนุญาตให้ปล่อยตัวชั่วคราวจำเลย 1 ราย คือ ทรงพล สนธิรักษ์ หรือ “ยาใจ ทะลุฟ้า” ศาลระบุว่าพิเคราะห์ความหนักเบาแห่งข้อหาและพฤติการณ์แห่งคดีแล้ว เห็นว่าร้ายแรง ทั้งจำเลยมีพฤติการณ์ที่ก่อเหตุซ้ำหลายคดี หากอนุญาตให้ปล่อยตัวชั่วคราวมีเหตุอันควรเชื่อว่าจำเลยจะก่อเหตุอันตรายประการอื่น หรือหลบหนี จึงไม่อนุญาตให้ปล่อยตัวชั่วคราว ให้ยกคำร้อง คำสั่งลงนามโดยนายชาญชัย ณ พิกุล สำหรับกิจกรรมสาดสี เหตุเกิดเมื่อวันที่ 3 ส.ค. 64 หลังศาลให้ประกันผู้ต้องหาทั้ง 29 คน ในคดีเรียกร้องให้ปล่อยตัวคนขับรถปราศรัยในคาร์ม็อบของกลุ่ม “ราษฎร” จากการฝากขังผ่านทางวิดีโอคอนเฟอเรนซ์ ที่กองบังคับการตำรวจตระเวนชายแดนภาค 1 (บก.ตชด. ภาค 1) ก่อนที่เจ้าหน้าที่ตำรวจได้นำผู้ต้องหาทั้งหมดมาปล่อยตัวที่ สน.ทุ่งสองห้อง โดยมีการนำแผงเหล็กมากั้นไม่ให้ผู้ที่ให้กำลังใจเข้ามาสมทบผู้ที่ได้รับการปล่อยตัว เมื่อมาถึงผู้ต้องหาบางรายได้เข้าไปดำเนินเปรียบเทียบปรับ และขอรับรถของกลางที่ตำรวจยึดไว้คืน ส่วนผู้ที่ไม่เกี่ยวข้องรออยู่ด้านหน้าสน. โดยมีการปราศรัย แขวนป้าย โบกธงและสาดสีขณะรอ ก่อนจะแยกย้ายหลังเสร็จสิ้นกิจกรรมดังกล่าว อนึ่ง 5 สมาชิกทะลุฟ้า ได้ถูกฝากขังระหว่างสอบสวนในคดีอื่น ได้แก่ “ไผ่” จตุภัทร์ บุญภัทรรักษา ถูกคุมขังตั้งแต่วันที่ 9 ส.ค. 64 ด้านศาลระบุเหตุผลที่ไม่อนุญาตให้ปล่อยตัวชั่วคราวว่า จตุภัทร์ถูกดำเนินคดีในคดีอื่นที่ลักษณะคล้ายกันจำนวนมาก ทั้งศาลยังได้กำหนดเงื่อนไขห้ามกระทำซ้ำในลักษณะเดียวที่ถูกกล่าวหา แต่จตุภัทร์ยังฝ่าฝืน จึงไม่อนุญาตให้ปล่อยตัวชั่วคราว อีกรายคือ ทวี เที่ยงวิเศษ หรือ “อาทิตย์ ทะลุฟ้า” ถูกจับตามหมายจับในคดี #ม็อบ3กันยา ขณะเข้ารับทราบข้อกล่าวหาในคดีรวมตัวให้กำลังใจ #Saveมิลลิ ตั้งแต่วันที่ 15 ก.ย. 64 ส่วน “ไดโน” นวพล ต้นงาม, วชิรวิชญ์ ลิมป์ธนวงศ์ และ ปวริศ แย้มยิ่ง ถูกคุมขังในคดีสาดสีหน้า สน.ทุ่งสองห้อง นี้ หลังเข้ามอบตัวตั้งแต่วันที่ 1 ต.ค. 64 ศาลระบุเหตุผลที่ไม่ให้ประกันคล้ายจตุภัทร์และทวีว่า ทั้งสามฝ่าฝืนเงื่อนไขที่ศาลกำหนดไว้ จึงไม่อนุญาตให้ปล่อยตัวชั่วคราว ทั้งนี้ ทะลุฟ้าทั้ง 18 ราย เคยถูกพนักงานสอบสวน สน.ทุ่งสองห้อง ยื่นคำร้องขอเพิกถอนการปล่อยตัวชั่วคราว จากเหตุการสาดสีที่ สน.ทุ่งสองห้อง ครั้งนี้ด้วย ซึ่งศาลอาญาทุจริตและประพฤติมิชอบกลางได้วินิจฉัยว่า การกระทำที่ถูกกล่าวหา ทั้งการนำป้ายผ้าที่มีคำว่าประยุทธ์ออกไปมาติดไว้ที่สน. การสาดสี และการนำแผงกั้นเหล็กไปทำประติมากรรม ไม่ปรากฏว่าผู้ต้องหามีส่วนร่วม จึงยกคำร้องขอถอนประกันตัว ข่าวการเมืองสิทธิมนุษยชนยาใจ ทะลุฟ้าสน.ทุ่งสองห้องสิทธิการประกันตัวศาลอาญา รัชดาทะลุฟ้าติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/o34Iux0ZUcY/95576,2021_10_21
สิทธิประโยชน์ทันตกรรมบัตรทอง ดูแลสุขภาพฟัน รักษา ป้องกัน เพิ่มคุณภาพชีวิตทุกกลุ่มวัย,"Submitted on Thu, 2021-10-21 16:47กองทุนบัตรทอง จัดสิทธิประโยชน์บริการทันตกรรม ดูแลสุขภาพฟันประชากรทุกกลุ่มวัย รวมถึงหญิงตั้งครรภ์ ครอบคลุมบริการรักษาพยาบาลสำหรับสิทธิบัตรทอง ส่วนการสร้างเสริมสุขภาพและป้องกันโรคครอบคลุมคนไทยทุกสิทธิ ช่วยเพิ่มคุณภาพชีวิตที่ดีให้กับประชาชน ทพ.อรรถพร ลิ้มปัญญาเลิศ รองเลขาธิการสำนักงานหลักประกันสุขภาพแห่งชาติ (สปสช.) 21 ต.ค. 64 ทีมสื่อ สปสช. รายงานวันนี้ (21 ต.ค.) ระบุว่า ทพ.อรรถพร ลิ้มปัญญาเลิศ รองเลขาธิการสำนักงานหลักประกันสุขภาพแห่งชาติ (สปสช.) กล่าวว่า เนื่องในวันที่ 21 ตุลาคมของทุกปี ตรงกับวันทันตสาธารณสุขแห่งชาติ ซึ่งบริการทันตกรรมเป็นอีกหนึ่งสิทธิประโยชน์ภายใต้กองทุนหลักประกันสุขภาพแห่งชาติ หรือ กองทุนบัตรทอง ตลอดระยะเวลา 19 ปีที่ผ่านมา ได้พัฒนาสิทธิประโยชน์ให้ครอบคลุมบริการทันตกรรมที่จำเป็นทั้งหมด สำหรับทุกๆ กลุ่มวัย ทั้งกลุ่มเด็กเล็ก กลุ่มเด็กโตและวัยรุ่น กลุ่มผู้ใหญ่ และกลุ่มผู้สูงอายุ เริ่มจากการรักษาทันตกรรม ดูแลประชาชนผู้มีสิทธิบัตรทองตั้งแต่การขูดหินปูน การอุดฟัน และการถอนฟัน ขูดหินปูน โดยเป็นสิทธิประโยชน์ที่ดูแลทุกกลุ่มช่วงอายุ ไม่ว่าจะเป็นกลุ่มเด็กอายุระหวาง 0-5 ปี เด็กโตและวัยรุ่นอายุระหว่าง 6-24 ปี วัยผู้ใหญ่อายุระหว่าง 25-59 ปี และผู้สูงอายุ 60 ปีขึ้นไป ต่อมา เป็นบริการสร้างเสริมสุขภาพและป้องกันโรค หลายคนคงไม่ทราบว่า บัตรทองได้ครอบคลุมดูแลการสร้างเสริมสุขภาพและป้องกันในส่วนของบริการทันตกรรมนี้ด้วย ทั้งบริการนี้ยังเป็นการดูแลประชาชนในทุกสิทธิประกันสุขภาพ ไม่จำกัดเฉพาะผู้มีสิทธิบัตรทองเท่านั้น แต่รวมถึงสิทธิประกันสังคม สวัสดิการข้าราชการ และสิทธิอื่น หรือครอบคลุมคนไทยทุกคน เพื่อให้คนไทยเข้าถึงบริการส่งเสริมและป้องกัน มีสุขภาพช่องปากและฟันที่ดี โดย สปสช. ได้จัดเป็นสิทธิประโยชน์กลุ่มวัยตามความจำเป็นที่ต้องได้รับบริการ เริ่มจาก “กลุ่มเด็กอายุ 0-5 ปี” จะได้รับบริการตรวจสุขภาพช่องปาก และการเคลือบฟลูออไรด์, ทาฟลูออไรด์วานิช ต่อมาใน “กลุ่มเด็กโตและวัยรุ่นอายุ 6-24 ปี” “กลุ่มผู้ใหญ่อายุ 25-59 ปี” และ “กลุ่มผู้สูงอายุ 60 ปีขึ้นไป” จะได้รับบริการตรวจสุขภาพช่องปาก การเคลือบฟลูออไรด์ ทาฟลูออไรด์วานิชความเข้มข้นสูงเฉพาะที่เช่นเดียวกัน มีเพียงบริการการเคลือบหลุมร่องฟันสำหรับฟันกรามถาวรซี่ที่ 6, 7, 4 และ 5 ที่จะเป็นสิทธิประโยชน์เฉพาะกลุ่มเด็กโตและวัยรุ่นเท่านั้น นอกจากนี้ ยังมีบริการทันตกรรมที่เพิ่มเติมให้กับผู้สูงอายุ 60 ปีขึ้นไป ซึ่งเป็นกลุ่มที่มีปัญหาไม่มีฟันบดเคี้ยวเนื่องจากเป็นไปตามวัย โดย สปสช. จัดสิทธิประโยชน์บริการฟันเทียม ทั้งกรณีใส่ฟันเทียมทั้งปาก และการใส่ฟันเทียมบางส่วนที่ถอดได้ เพื่อผู้สูงอายุไม่มีฟันได้รับการใส่ฟันเทียม เป็นการเพิ่มคุณภาพชีวิต ช่วยให้มีฟันบดเคี้ยวอาหาร ได้รับโภชนากรที่ดี ส่งผลให้ผู้สูงอายุเหล่านี้มีสุขภาพที่ดีขึ้น ทพ.อรรถพร กล่าวว่า การส่งเสริมและป้องกันโรคในการดูแลสุขภาพช่องปาก ภายใต้กองทุนบัตรทอง นอกจากการจัดงบประมาณภายใต้กองทุนส่งเสริมสุขภาพและป้องกันโรค ที่เบิกจ่ายให้กับหน่วยโดยตรงแล้ว สปสช. ยังได้สนับสนุนการดูแลสุขภาพช่องปากโดยทางอ้อมด้วย ผ่าน “กองทุนหลักประกันสุขภาพท้องถิ่น” (กปท.) ที่ สปสช. ได้ดำเนินการร่วมกับองค์กรปกครองส่วนท้องถิ่น หรือ อปท. ทั่วประเทศ ในการจัดโครงการและกิจกรรมต่างๆ เพื่อส่งเสริมสุขภาพและป้องกันโรคให้กับชาวบ้านในพื้นที่ รวมถึงการดูแลด้านทันตกรรม “ที่ผ่านมามี อปท. หลายแห่ง นำงบประมาณส่วนนี้มาดำเนินกิจกรรมด้านทันตกรรมในหลายโครงการ ได้แก่ โครงการจัดสิ่งแวดล้อมที่เอื้อต่อการดูแลสุขภาพช่องปาก เช่น ฝึกทักษะการแปรงฟัน จัดกิจกรรมแปรงฟันหลังอาหาร และการเฝ้าระวังฟันผุ เช่น ตรวจ ทาฟลูออไรด์วานิช ให้กับเด็กๆ อายุ 3-5 ปี ในศูนย์พัฒนาการเด็กเล็ก, การฝึกทักษะการแปรงฟัน จัดกิจกรรมการแปรงฟันหลังอาหารกลางวัน ในโรงเรียน เพื่อกลุ่มนักเรียนอนุบาลถึงนักเรียนประถมศึกษาปีที่ 6 อายุ 4-12 ปี เพื่อสร้างนิสัยพื้นฐานในการดูแลสุขภาพช่องปากและฟันของตนเอง ที่ช่วยลดภาวะฟันผุและสูญเสียฟันก่อนวันอันควร” รองเลขาธิการ สปสช. กล่าว ทพ.อรรถพร กล่าวว่า หญิงตั้งครรภ์เป็นอีกกลุ่มประชากรที่สำคัญต้องได้รับการบริการทันตกรรม เนื่องจากในช่วงตั้งครรภ์จะต้องการสารอาหารจึงหิวและกินอาหารบ่อยขึ้น ทำให้มีความเสี่ยงที่น้ำตาลหรือเศษอาหารไปเกาะอยู่ตามซอกฟันได้ง่ายขึ้น ประกอบกับในหญิงตั้งครรภ์บางส่วนมีภาวะแพ้ท้องและอาเจียน ทำให้มีกรดออกมาจากกระเพราะอาหารและเศษอาหารที่รับประทานเข้าไปซึ่งมีฤทธิ์เป็นกรด ออกมาติดอยู่ตามซอกฟัน ทำให้เป็นสาเหตุเกิดฟันผุได้ง่ายเช่นกัน รวมทั้งการเปลี่ยนแปลงฮอร์โมนยังส่งผลต่อเหงือกด้วย ดังนั้น สปสช. ได้จัดสิทธิประโยชน์บริการทันตกรรมในหญิงตั้งครรภ์ ครอบคลุมทั้งการตรวจสุขภาพช่องปาก ขัดและทำความสะอาดฟันในช่วงฝากครรภ์ค 1 หรือ 2 ครั้ง ให้กับหญิงที่อายุครรภ์ไม่เกิน 6เดือน และหากพบฟันผุก็จะได้รับการดูแลตามชุดสิทธิประโยชน์ทันตกรรมด้วย “หากใครที่เคยเจ็บป่วยจากภาวะฟันผุและปัญหาสุขภาพในช่องปาก คงรับรู้ถึงความทุกข์ได้ดี เพราะจะประสบปัญหาอย่างมากในการรับประทานอาหาร มีความเจ็บปวดในการบดเคี้ยว และส่งผลกระทบต่อสุขภาพทางกาย สปสช. ตระหนักถึงปัญหาดังกล่าวและได้จัดสรรงบประมาณเพื่อให้ประชาชนเข้าถึงบริการ ซึ่งจะเป็นส่วนช่วยทำให้ประชาชนมีสุขภาพและคุณภาพชีวิตที่ดี” รองเลขาธิการ สปสช. กล่าว ข่าวคุณภาพชีวิตสปสช.สวัสดิการสุขภาพทันตกรรมบัตรทองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/nbUJds0-um4/95577,2021_10_21
ศิริกัญญา ตันสกุล: นโยบายภาครัฐกำเนิดหนี้ท่วมหัวในภาคอีสาน,"Submitted on Thu, 2021-10-21 18:21 16 ต.ค.64 ในการประชุมสามัญประจำปีพรรคก้าวไกลที่ศูนย์ประชุมและแสดงสินค้านานาชาติ (KICE) จ.ขอนแก่น ศิริกัญญา ตันสกุล รองหัวหน้าพรรคก้าวไกล ฝ่ายนโยบาย กล่าวถึงสถานการณ์หนี้ครัวเรือนภาคอีสาน ภาวะรายได้ต่ำจากภาคเกษตร ภาวะไม่แน่นอนเพราะขาดชลประทานซ้ำเติม และไม่ใช่ว่าพวกเขาขาดศักยภาพ แต่เพราะนโยบายรัฐเอาใจนายทุนภาคเกษตร ใช้ ม.44 ยกเลิกกองทุนอ้อยและน้ำตาล ถล่มราคารับซื้อน้ำตาล “เรื่องที่คนอีสานมีหนี้สินมากที่สุด ไม่ใช่เรื่องส่วนบุคคล ไม่ใช่เรื่องของความไร้วินัย ไม่รู้จักพอเพียง แต่เป็นปัญหาเชิงโครงสร้าง ที่มีหนี้ไม่ใช่เพราะไม่มีศักยภาพ คนอีสานเป็นคนที่ปรับตัวเก่ง แต่ที่อีสานต้องเป็นแบบนี้ ก็เพราะคนอีสานถูกกลั่นแกล้งโดยนโยบายรัฐอยู่ร่ำไปต่างหาก” ศิริกัญญา กล่าว ข่าวการเมืองคุณภาพชีวิตศิริกัญญา ตันสกุลมัลติมีเดียพรรคก้าวไกลความยากจนหนี้ภาคอีสานติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/NOTPtOj9Go4/95579,2021_10_21
45 พระสังฆาธิการตำบล-อำเภอกาฬสินธุ์ลาออก ค้าน มส.-พศ.เด้งเจ้าคณะจังหวัด ปชช.เตรียมฟ้อง ม.157 ด้วย,"Submitted on Thu, 2021-10-21 18:16พระสังฆาธิการระดับเจ้าคณะอำเภอและเจ้าคณะตำบลกาฬสินธุ์ 45 รูป พร้อมใจลาออกจากตำแหน่ง ค้านมติ มส.และ พศ. ปลด ‘เจ้าคุณบัวศรี’ เจ้าคณะจังหวัดเมื่อ 30 ก.ย. 64 พระและประชาชนกาฬสินธุ์เตรียมเอาผิด ม.157 ด้วย 21 ต.ค. 64 สำนักข่าว มติชน รายงานวันนี้ (21 ต.ค.) ระบุว่า พระสังฆาธิการระดับเจ้าคณะอำเภอและเจ้าคณะตำบล (ธรรมยุต) ยื่นเรื่องลาออกจากตำแหน่งแล้ว 45 รูป ค้านคำสั่ง มส.-พศ. ถอดถอนเจ้าคณะจังหวัดกาฬสินธุ์ (ธรรมยุต) เมื่อวันที่ 30 ก.ย. 2564 และไม่เห็นด้วยตั้งพระครูจากจังหวัดหนองคายข้ามห้วย มาเป็นเจ้าคณะจังหวัดกาฬสินธุ์รูปใหม่ ระบุรับไม่ได้ระบบปกครองที่ไม่เป็นธรรม และไม่เคยเกิดขึ้นมาก่อน ขณะที่พุทธศาสนิกชนทำบุญวันออกพรรษาท่ามกลางรอยยิ้มปนเศร้า พร้อมเดินหน้าขอความเป็นธรรมให้กับเจ้าคุณบัวศรี จากกรณีมหาเถรสมาคม (มส.) มีคำสั่งแต่งตั้งพระสังฆาธิการและถอดถอนเจ้าคณะจังหวัด 3 รูป โดยปรากฏทางสื่อโซเชียลเมื่อวันที่ 30 ก.ย.ที่ผ่านมา หนึ่งในนั้นคือ พระเทพสารเมธี หรือ เจ้าคุณบัวศรี อดีตเจ้าคณะจังหวัดกาฬสินธุ์ (ธรรมยุต) ซึ่งเรื่องดังกล่าวทำให้คณะสงฆ์จังหวัดกาฬสินธุ์ (ธ) และญาติธรรมออกเคลื่อนไหวคัดค้านทันที เพราะไม่มีการชี้แจงถึงสาเหตุ และมองว่าการถอดถอนไม่เป็นธรรม พร้อมทั้งมีการล่ารายชื่อกว่าหนึ่งแสนคนถวายฎีกาต่อในหลวงรัชกาลที่ 10 เพื่อขอความเป็นธรรม และยื่นเรื่องให้คณะกรรมาธิการศาสนาและวัฒนธรรม สภาผู้แทนราษฎร ตรวจสอบ กระทั่งมีกระแสคัดค้านจากพุทธศาสนิกชนและพระสงฆ์อย่างต่อเนื่อง แม้จะมีบัญชาจากสมเด็จพระสังฆราชให้เป็นเจ้าคณะจังหวัดกาฬสินธุ์ ตามที่เสนอข่าวอย่างต่อเนื่องนั้น ข่าวที่เกี่ยวข้อง คณะสงฆ์ จ.กาฬสินธุ์ รวมตัวตั้งคำถามถอดเจ้าคณะจังหวัด-ตั้งพระนอกเขตปกครอง พศ. แถลงหลังประชุมมหาเถรสมาคม ปมปลด 3 เจ้าคณะจังหวัด ระบุไม่สามารถเปิดเผยสาเหตุได้ กมธ.ศาสนาฯ รับหนังสือขอความเป็นธรรมกรณีการถอดถอนเจ้าคณะจังหวัดกาฬสินธุ์ ล่าสุด เมื่อวันที่ 21 ตุลาคม ผู้สื่อข่าวมติชนรายงานว่า กระแสคัดค้านมติมหาเถรสมาคม และสำนักงานพระพุทธศาสนาแห่งชาติ (พศ.) ที่มีคำสั่งถอดถอนพระเทพสารเมธี หรือเจ้าคุณบัวศรี เจ้าอาวาสวัดประชานิยม อดีตเจ้าคณะจังหวัดกาฬสินธุ์ และคัดค้านคำสั่งแต่งตั้ง พระครูสุทธิญาณโสภณ หรือ พระอาจารย์เล็ก จากเจ้าคณะอำเภอสังคม จ.หนองคาย มาเป็นเจ้าคณะจังหวัดกาฬสินธุ์คนใหม่ ทั้งนี้ นอกจากจะมีการร่วมลงชื่อคัดค้านด้วยลายมือในสมุดและระบบออนไลน์กว่า 300,000 คนแล้ว หลายพื้นที่ยังคงไม่เห็นด้วยและมีกระแสต่อต้านการเข้ามาเป็นเจ้าคณะคนใหม่ โดยมีการขึ้นป้ายคัดค้านคำสั่งดังกล่าว รวมทั้งวัดและสำนักสงฆ์หลายแห่ง ซึ่งทั้งพระและประชาชนมีกระแสไม่ต้อนรับพระอาจารย์เล็กเข้ามาเป็นเจ้าอาวาส ก่อนรับตำแหน่งเจ้าคณะจังหวัด นอกจากนี้ กระแสการต่อต้านเรื่องดังกล่าวยิ่งทวีความเข้มข้นมากขึ้น โดยเฉพาะพระสงฆ์สายป่า (ธรรมยุต) จากวัดต่างๆ ซึ่งก่อนหน้านี้ได้ร่วมลงชื่อคัดค้านไปแล้ว ล่าสุด มีรายงานว่ามี พระสังฆาธิการระดับเจ้าคณะอำเภอยื่นเรื่องลาออกจากตำแหน่งแล้ว 7 รูป จากทั้งหมด 13 รูป ปกครองในพื้นที่ 18 อำเภอของ จ.กาฬสินธุ์ ประกอบด้วย อ.นามน อ.ห้วยเม็ก อ.ยางตลาด อ.ท่าคันโท อ.สมเด็จ อ.กุฉินารายณ์ และ อ.ฆ้องชัย นอกจากนี้ ยังมีพระสังฆาธิการระดับเจ้าคณะตำบลยื่นเรื่องลาออกจากตำแหน่งอีก 38 รูป จากตำแหน่งเจ้าคณะตำบล (ธรรมยุต) ทั้งหมด 41 ตำบล ซึ่งเป็นการแสดงพลังไม่เห็นด้วย และคัดค้านคำสั่งถอดถอนเจ้าคณะจังหวัดกาฬสินธุ์ รวมทั้งไม่เห็นด้วยและไม่ยอมรับการตั้งเจ้าคณะจังหวัดรูปใหม่ที่ข้ามห้วยมาจาก จ.หนองคาย ขณะที่บรรยากาศที่วัดประชานิยม อ.เมืองกาฬสินธุ์ ยังคงมีพุทธศาสนิกชนจำนวนมากเดินทางมาทำบุญตักบาตรและถวายภัตตาหารเนื่องในวันออกพรรษา โดยวันนี้เจ้าคุณบัวศรี ลงปฏิบัติกิจรับบิณฑบาตและลงหอฉันเหมือนเช่นทุกวัน พร้อมรอยยิ้มที่มีความสดใสผ่อนคลายมากขึ้น แต่ไม่ได้พูดถึงเรื่องดังกล่าว ทำให้ศิษยานุศิษย์ที่มาทำบุญเห็นแล้วต่างก็ยิ้มตามไปด้วย อย่างไรก็ตาม จนถึงปัจจุบันทุกคนต่างยังไม่ทราบถึงเหตุผลของ มส. และ พศ.ที่มีคำสั่งถอดถอน จึงมองว่าเจ้าคุณบัวศรีไม่ได้รับความเป็นธรรม ซึ่งทุกคนยังเคารพศรัทธา และพร้อมที่จะเดินหน้าขอความเป็นธรรมต่อไป พระสงฆ์-ชาวกาฬสินธุ์ เตรียมเอาผิด ม.157 วานนี้ (20 ต.ค.) เว็บไซต์พรรคเพื่อไทย รายงานว่า ดร.นิยม เวชกามา ส.ส. สกลนคร พรรคเพื่อไทย กล่าวถึงความคืบหน้ากรณีเจ้าคณะจังหวัดทั้ง 3 รูป ถูกปลดโดยไม่ได้มีการสอบว่า “ขณะนี้ทราบว่า สำนักพุทธได้ทำเรื่องตั้งเจ้าคณะจังหวัดส่งไปให้เจ้าคณะหนแล้ว ตนเห็นว่า ทั้งสำนักพุทธ ทั้ง มส.ไม่ได้ฟังเสียงความทุกข์ของประชาชนเลย แม้ประชาชนจะขอร้องอย่างไร ก็ยังคงเดินหน้าทำเรื่องออกพระบัญชาพระสังฆราชอยู่อีก โดยไม่ได้คำนึงถึงหัวใจของประชาชน เมื่อเป็นเช่นนั้น พระสงฆ์และชาวกาฬสินธุ์ ก็ต้องเดินหน้าหาความเป็นธรรมให้ถึงที่สุดเช่นกัน โดยตนได้รับคำยืนยันจากเจ้าอาวาสในจังหวัดกาฬสินธุ์ว่า นับแต่วันที่เจ้าคณะใหญ่ธรรมยุติประกาศใบตราตั้งเจ้าคณะจังหวัดออกมา เจ้าอาวาสวัดป่าในจังหวัดกาฬสินธุ์ จะทยอยลาออกเป็นชุดๆ โดยในเบื้องต้น ตนทราบชื่อเจ้าอาวาสวัดป่าที่จะลาออกชุดแรกแล้ว 20 วัด จากนั้น ก็จะมีวัดอื่นๆ ชุดที่ 2 ชุดที่ 3 ลาออกจนกว่าจะครบ 200 กว่าวัด เมื่อถึงเวลานั้นตนเชื่อว่า มส.จะได้เห็นหัวใจที่เด็ดเดี่ยว เด็ดขาดของพระป่ากรรมฐาน ที่ไม่ยอมให้เอาความไม่ถูกธรรม ถูกวินัยมากดขี่ข่มเหงพระอย่างแน่นอน เวลาอยากให้ท่านทำงานคณะสงฆ์ ก็เรียกท่านออกมาจากป่า ขอร้องให้ท่านช่วยทำงานคณะสงฆ์ แต่เวลาจะปลด ก็หาเรื่องใส่ความปลดเอาดื้อๆ ทำให้พระมีมลทินแปดเปื้อน” “ตนยังได้ข้อมูลมาอีกว่า ในส่วนเจ้าคุณแผนและประชาชนในจังหวัดกาฬสินธุ์ได้ลงมติให้ไปแจ้งความดำเนินคดีอาญา ม. 157 กับมหาเถรสมาคม และเจ้าหน้าที่สำนักพุทธ ในข้อหาละเว้นปฏิบัติหน้าที่ เพราะไม่สอบสวนก่อนปลด โดยในวาระการประชุมบอกว่า เป็นพระราชดำริให้ปลด แต่ในวันแถลงข่าว เจ้าหน้าที่สำนักพุทธกลับบอกว่า เป็นเรื่องที่เจ้าคณะหนและเจ้าคณะภาคเสมอมา ซึ่งทั้งสองฝ่ายให้ข้อมูลขัดแย่ง ไม่ตรงกัน หากไม่แจ้งความดำเนินคดีเอาไว้ ก็จะเป็นแบบอย่างให้ มส และสำนักพุทธ ทำกับวัดอื่นๆ ต่อไปอีก คงจะไม่ใช่แค่ 3 จังหวัดนี้เท่านั้น” ข่าวการเมืองสังคมศาสนาเจ้าคณะจังหวัดกาฬสินธุ์ปลดเจ้าคณะจังหวัดกาฬสินธุ์เพื่อไทยสำนักงานพุทธศาสนาแห่งชาติมหาเถระสมาคมรัชกาลที่ 10ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/fZktz85Ok3s/95578,2021_10_21
ทัศนัย เศรษฐเสรี : จำกัดเสรีภาพนักศึกษาเท่ากับจำกัดเสรีภาพประชาชน,"Submitted on Thu, 2021-10-21 18:29 20 ต.ค.64 ทัศนัย เศรษฐเสรี อาจารย์ประจำสาขาวิชาสื่อศิลปะ และการออกแบบสื่อ คณะวิจิตรศิลป์ มหาวิทยาลัยเชียงใหม่ ให้สัมภาษณ์ในวันเปิดนิทรรศการแสดงศิลปนิพนธ์ ของนักศึกษาสาขาวิชา Media Art and Design คณะวิจิตรศิลป์ ชั้นปีที่ 4 “การเซ็นเซอร์หัวข้อในการทำงานที่ห้ามทำงานศิลปะเกี่ยวข้องกับประเด็นทางการเมือง...ไม่ใช่เพียงแค่นักศึกษาในสถาบันศิลปะเท่านั้น วิชาการด้านอื่นๆ ก็เช่นกัน หัวข้อวิจัยถูกเซ็นเซอร์ ถูกห้ามปราม เวทีสัมมนาวิชาการถูกมอนิเตอร์ ถูกจับจ้องอย่างใกล้ชิด เรื่องนี้เกิดขึ้นทุกวัน เป็นการละเมิดสิทธิขั้นพื้นฐาน สิทธิทางวิชาการ สิทธิในการแสดงออก…” “เพราะฉะนั้นประเด็นที่เกิดขึ้นที่หอศิลป์มันเหมือนกับภูเขาไฟที่มันมีลาวาร้อนระอุใต้พื้นดินตลอดเวลา เผอิญเหตุการณ์ครั้งนี้มันเหมือนกับปล่องภูเขาไฟที่มันปะทุออก ผมเชื่อว่าลาวาใต้ดินอีกจำนวนมาก ในภูมิภาคอื่นๆ ก็กำลังจะออกมา ในสถาบันอุดมศึกษา ในโรงเรียนมัธยม ในโรงเรียนประถม เยาวชนเหล่านั้นล้วนอยู่ภายใต้ของข้อจำกัดทางเสรีภาพโดยทั้งสิ้น” ข่าวการเมืองวัฒนธรรมทัศนัย เศรษฐเสรีมัลติมีเดียคณะวิจิตรศิลป์มหาวิทยาลัยเชียงใหม่ศิลปะการเซ็นเซอร์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/jn6aNYzlY8U/95580,2021_10_21
เกาหลีใต้แต่ง ‘Squid Game’ ประท้วง รบ. แก้ปัญหาสวัสดิภาพแรงงาน-นัดชุมนุมใหญ่เดือน พ.ย.,"Submitted on Thu, 2021-10-21 19:20ภาพปกจากกลุ่มสหภาพแรงงานเกาหลีใต้ (민주노총) สมาชิกสหพันธ์แรงงานกลางเกาหลี (KCTU) หลายพันคนรวมตัวกันประท้วงกลางกรุงโซล เพื่อเรียกร้องสวัสดิการและความมั่นคงในการทำงาน พร้อมแต่งกายด้วยชุดคอสเพลย์ เลียนแบบตัวละครในซีรีส์เรื่อง Squid Game ซึ่งออกอากาศผ่านทางเน็ตฟลิกซ์และโด่งดังไปทั่วโลก ชี้สภาพการทำงานไม่ต่างจากตัวละครในเรื่อง แกนนำชู 4 ข้อเรียกร้อง แก้ปัญหาแรงงานนอกระบบ พร้อมนัดชุมนุมในตลอดเดือน พ.ย. นี้ 21 ต.ค. 2564 วานนี้ (20 ต.ค. 2564) สมาชิกสหพันธ์แรงงานกลางเกาหลีกว่า 80,000 คนจาก 13 เมืองในเกาหลีใต้ร่วมกันประท้วงหยุดงานเพื่อเรียกร้องให้รัฐบาลแก้ไขกฎหมายที่เกี่ยวข้องกับแรงงานนอกระบบ (Irregular worker) ให้มีสภาพแวดล้อมในการทำงานที่ดียิ่งขึ้น รวมถึงเรียกร้องให้รัฐบาลปรับขึ้นค่าแรงขั้นต่ำ โดยแรงงานนอกระบบในเกาหลีใต้หรือ Irregular worker นั้น หมายถึงแรงงานล่วงเวลาหรือแรงงานที่มีสัญญาระยะสั้นโดยที่ไม่มีความมั่นคงในหน้าที่การงานและไม่ได้รับสวัสดิการ เฉพาะในกรุงโซล มีสมาชิกสหพันธ์แรงงานกว่า 27,000 คนที่เข้าร่วมการประท้วง ทำให้ตำรวจต้องเตรียมกำลังมากถึง 12,000 นายเพื่อรับมือการประท้วงในครั้งนี้ นอกจากนี้ สำนักข่าวต่างประเทศยังรายงานอีกว่าตำรวจเกาหลีสร้าง “กำแพงรถบัส” ด้วยการนำรถบัสหลายสิบคันมาจอดขวางล้อมพื้นที่บริเวณจัตุรัสกวางฮวามุน ซึ่งอยู่ใกล้กับสถานที่ราชการสำคัญ เช่น ศาลากลางกรุงโซล และเป็นจุดที่ประชาชนมักมารวมตัวกันเพื่อประท้วงรัฐบาลบ่อยครั้ง อิมยอนซอก (Lim Yun Suk) บรรณาธิการข่าวของ CNA ประจำเกาหลีใต้ทวีตข้อความพร้อมคลิปวิดีโอบรรยากาศการประท้วงในกรุงโซล ซึ่งปรากฏภาพผู้ประท้วงแต่งกายเลียนแบบตัวละคร ‘ผู้คุมเกม’ จากในซีรีส์ดังเรื่อง Squid Game ออกอากาศทางแพลตฟอร์มสตรีมมิงระดับโลกอย่างเน็ตฟลิกซ์ “สมาชิกสหภาพแรงงานหลายคนที่มาประท้วงในกรุงโซล แต่งตัวด้วยชุด Squid Game พร้อมบอกว่าพวกเขาก็หาเลี้ยงชีพอย่างทุลักทุเลเหมือนในซีรีส์ และเรียกร้องให้รัฐบาลแก้ไขปรับปรุงสิทธิแรงงาน บางรายงานบอกว่าวันนี้มีคนมาชุมนุมมากถึง 30,000 คน” อิมยอนซอกเขียนในทวีตเตอร์ Several union workers dressed in #SquidGames outfit take part in a rally in #Seoul, saying just like in the movie they too are struggling to make a living. They called on the government to improve workers’ rights. Some reports say about 30,000 took part in the rally. pic.twitter.com/tus8vj9KeG — LIM Yun Suk (@yunsukCNA) October 20, 2021 ซีรีส์เรื่อง Squid Game กำกับและเขียนบทโดยฮวังดงฮย็อก (Hwang Dong-hyuk) ผู้กำกับชาวเกาหลีใต้ มีเนื้อหาวิพากษ์วิจารณ์สังคมทุนนิยมผ่านการเล่นเกมการละเล่นในวัยเด็ก เพื่อชิงเงินรางวัลมูลค่าสูงถึง 45,000 ล้านวอน โดยผู้เล่นเกมทั้งหมด 456 คนล้วนเป็นคนที่ประสบปัญหาทางการเงิน จนถึงมาต้องต่อสู้เสี่ยงชีวิตแลกกับเงินจำนวนมหาศาล เพื่อให้กลับออกไปใช้ชีวิตในในโลกทุนนิยมอันโหดร้ายได้ ซึ่งหลังจากซีรีส์เรื่องดังกล่าวเผยแพร่ออกไป ก็มีเสียงสะท้อนกลับมาว่าสถานการณ์ในเรื่องนั้นใกล้เคียงกับสถานการณ์แรงงานของเกาหลีใต้เป็นอย่างมาก ข้อมูลจากวารสารนานาชาติด้านสุขภาพสิ่งแวดล้อมและการประกอบอาชีพ ซึ่งตีพิมพ์ในเดือน ก.ค. 2559 ระบุว่าแรงงานในเกาหลีใต้มีชั่วโมงการทำงานเฉลี่ยสูงถึงสัปดาห์ละ 44.6 ชั่วโมง ซึ่งสูงกว่าประเทศอื่นๆ ในกลุ่ม OECD ซึ่งมีชั่วโมงการทำงานเฉลี่ยอยู่ที่สัปดาห์ละ 32.8 ชั่วโมง “บางฉาก (ในซีรีส์) ก็ทำใจดูยาก” อีชางกึน อดีตพนักงานบริษัทซังยงมอเตอร์ส (Ssangyong Motors) หลายพันคนที่ถูกบังคับให้ออกจากงานเนื่องจากบริษัทยื่นฟ้องล้มละลายใน พ.ศ.2552 ให้สัมภาษณ์กับสำนักข่าว ABC News ของสหรัฐฯ “ใน Squid Game คุณเห็นตัวละครตะเกียกตะกายเพื่อความอยู่รอดหลังจากถูกไล่ออกจากงาน พยายามไปเปิดร้านขายไก่ทอดบ้าง หรือไม่ก็ไปรับจ้างขับรถกะดึกรับส่งคนเมา ซึ่งนั่นทำให้ผมนึกอดีตเพื่อนร่วมงานหลายคนที่ตายจากไป” อีชางกึนกล่าว ทางการเกาหลีใต้ระบุว่าการชุมนุมประท้วงของสมาชิกสหพันธ์แรงงานขัดต่อนโยบายรักษาระยะห่างเพื่อควบคุมโรคโควิด-19 ของรัฐบาลเกาหลีใต้ ที่กำหนดให้ประชาชนในเขตกรุงโซลและปริมณฑลสามารถทำกิจกรรมรวมตัวกันได้ไม่เกิน 8 คน ถ้า 4 ใน 8 คนนั้นฉีดวัคซีนครบโดสแล้ว ส่วนในภูมิภาคอื่นๆ สามารถรวมตัวกันได้สูงสุดไม่เกิน 10 คน ส่วนการชุมนุมนั้นถือว่าห้ามจัดโดยเด็ดขาดในเขตกรุงโซลและปริมณฑล เนื่องจากเป็นพื้นที่ควบคุมสูงสุด ซึ่งประธานาธิบดีมุนแจอินของเกาหลีใต้ได้ออกมาเรียกร้องให้สมาชิกสหภาพแรงงานยุติการชุมนุม เพื่อป้องกันการแพร่ระบาดของโควิด-19 รายงานล่าสุดจากสำนักข่าวยอนฮับของเกาหลีใต้ระบุว่าวันนี้ (21 ต.ค. 2561) เทศบาลกรุงโซลได้แจ้งความเอาผิดผู้ชุมนุมทุกคนที่เข้าร่วมการชุมนุมประท้วงหยุดงานทั้งหมดแล้ว ในข้อหาละเมิดกฎหมายควบคุมป้องกันโรคติดต่อ โดยเจ้าหน้าที่จากเทศบาลกรุงโซลให้สัมภาษณ์กับสื่อมวลชนว่าทางหน่วยงานได้แจ้งเตือนไปยังแกนนำสหพันธ์ฯ แล้วว่าการจัดการชุมนุมนั้นขัดต่อกฎหมายควบคุมป้องกันโรคติดต่อ และขอให้ยกเลิกการชุมนุมแล้วก่อนหน้านี้ ขณะเดียวกัน ผู้นำสหพันธ์แรงงานกลางเกาหลีแถลงข่าวในวันนี้ (21 ต.ค. 2564) ว่าการประท้วงหยุดงานของแรงงานทั่วประเทศเมื่อวานนั้นถือเป็นจุดเริ่มต้นในการเรียกร้องให้รัฐบาลต้องแก้ไขปัญหาความเหลื่อมล้ำ และปฏิรูปแรงงานครั้งใหญ่ให้เกิดความเสมอภาค สำหรับข้อเรียกร้องของสหพันธ์แรงงานกลางเกาหลีนั้นมีทั้งหมด 4 ข้อ ได้แก่ 1. ยกเลิกแรงงานนอกระบบ และยกเลิกกฎการเลือกปฏิบัติในสถานที่ทำงานที่มีพนักงานน้อยกว่า 5 คน 2. ให้สิทธิในการจัดตั้งสหภาพแรงงานแก่แรงงานทุกภาคส่วน 3. รัฐต้องรับผิดชอบความมั่นคงด้านอาชีพในช่วงเปลี่ยนผ่านด้านอุตสาหกรรม 4. ให้สิทธิแรงงานที่คุ้มครองคุณภาพชีวิตรอบด้าน ทั้งการเดินทาง การรักษาพยาบาล ที่อยู่อาศัย การศึกษา และการดูแลบุตร ผู้นำสหพันธ์แรงงานกลางเกาหลีประกาศว่าในเดือน พ.ย. ที่จะถึงนี้ ทางสหพันธ์ฯ จะจัดการชุมนุมใหญ่อย่างน้อย 3 ครั้ง โดยในวันที่ 4 พ.ย. จะเป็นการชุมนุมเรียกร้องให้รัฐบาลทบทวนแก้ไขกฎหมายแรงงานนอกระบบ ในวันที่ 13 พ.ย. จะเป็นการชุมนุมของสภาแรงงานแห่งชาติ และในวันที่ 28 พ.ย. จะจัดการเดินขบวนเรียกร้องเพื่อแรงงานคนรุ่นใหม่ นอกจากนี้ ทางสหภาพฯ ยังเตรียมจัดการชุมนุมใหญ่ทั่วประเทศในวันที่ 22 ม.ค. ปีหน้า ซึ่งเป็นช่วงก่อนการหาเสียงเลือกตั้งประธานาธิบดี โดยการเลือกตั้งประธานาธิบดีครั้งใหม่ของเกาหลีใต้จะจัดขึ้นในวันที่ 9 มี.ค. 2565 “แรงงานจำนวน 69 คนเสียชีวิตหลังจากทำงานวันละหลายชั่วโมง 50 วันติดต่อกัน นี่คือสภาพความเป็นจริงที่แรงงานชาวเกาหลีใต้ต้องเผชิญ เราจึงออกมาเรียกร้องให้ยุติการเลือกปฏิบัติที่ทำให้แรงงานต้องล้มตาย อย่างไรก็ตาม รัฐบาลกลับอ้างเรื่องการมาตรการรักษาระยะห่างและลดทอนคุณค่าเสียงของแรงงานเหล่านี้ ยิ่งรัฐบาลกดทับเราเท่าไร แผนการประท้วงหยุดงานจะยิ่งรุนแรงมากขึ้น” จอนจงด็อก เลขาธิการสหพันธ์แรงงานกลางเกาหลี กล่าว ขณะที่ยุนแท็กกึน รองประธานอาวุโสแห่งสหพันธ์แรงงานกลางเกาหลี กล่าวว่า การประท้วงหยุดงานไม่ใช่เป้าหมายของสหภาพฯ สิ่งที่สหพันธ์ฯ ต้องการจริงๆ คือ “การเปิดพื้นที่พูดคุยเจรจา” ระหว่างภาคแรงงาน สมาชิกสภาผู้แทน และคณะรัฐมนตรี แต่กลับไม่มีการตอบรับใดๆ ซึ่งการกระทำของรัฐบาลจะส่งผลต่อคะแนนเสียงในการเลือกตั้งประธานาธิบดีครั้งต่อไปอย่างแน่นอน นอกจากนี้ รองประธานสหพันธ์ฯ ยังกล่าวว่าจะดำเนินการชุมนุมเรียกร้องตามแผนที่ประกาศไว้ และขอให้รัฐบาลหันมาฟังเสียงแรงงานและประชาชนผู้สร้างชาติให้เกาหลีใต้เป็นดินแดนแห่งความหวังเช่นทุกวันนี้ เรียบเรียงจาก: Thousands of union workers dressed in 'Squid Game' costumes rallied in South Korea, calling on the government to improve workers' rights Seoul city gov't to report all participants of Wednesday labor rally to police ‘1020 총파업’으로 투쟁 불씨 당겼다···“불평등 뒤엎을 투쟁 이어갈 것” ข่าวการเมืองแรงงานต่างประเทศข่าวการเมืองแรงงานต่างประเทศเกาหลีใต้มุนแจอินสหภาพแรงงานKorean Confederation of Trade Unions (KCTU)สหพันธ์แรงงานกลางเกาหลี KCTUประท้วงหยุดงานSquid GameNetflixเน็ตฟลิกซ์แรงงานนอกระบบติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/v1Qewo3ENsQ/95581,2021_10_21
พลเมืองโต้กลับ จัด ‘ยืน หยุด ขัง’ ครั้งที่ 66 ร้องสิทธิการประกันตัว-‘โตโต้ Wevo’ ทะลุฟ้า ร่วมยืนด้วย,"Submitted on Thu, 2021-10-21 21:02ภาพปก : ประชาสัมพันธ์จากเพจเฟซบุ๊ก ""พลเมืองโต้กลับ Resistant Citizen"" พลเมืองโต้กลับ จัด ‘ยืน หยุด ขัง’ ครั้งที่ 66 ที่ลานอากง หน้าศาลฎีกา เรียกร้องสิทธิการประกันตัวให้นักโทษทางการเมืองทุกคน ขณะที่ โตโต้ Wevo และทีมทะลุฟ้า ร่วมยืนหยุดขังด้วย 21 ต.ค. 64 เพจเฟซบุ๊ก ‘ทะลุฟ้า - thalufah’ และสำนักข่าว The Reporters ถ่ายทอดสดผ่านเฟซบุ๊กไลฟ์วันนี้ (21 ต.ค.) เมื่อเวลา 17.30 น. กลุ่มพลเมืองโต้กลับ (Resistant Citizen) ทำกิจกรรมแสดงออกเชิงสัญลักษณ์ “ยืน หยุด ขัง” ครั้งที่ 66 ที่ลานอากง (หน้าศาลฎีกา) ถนนราชดำเนินใน โดยการยืนสงบนิ่งเป็นระยะเวลา 1.12 ชั่วโมง (ชม.) เพื่อเรียกร้องสิทธิการประกันตัวให้ผู้ต้องหาทางการเมือง ระหว่างการร่วมกิจกรรมยืน หยุด ขัง ผู้สื่อข่าว The Reporters สัมภาษณ์ ‘โตโต้’ ปิยรัฐ จงเทพ แกนนำกองงานมวลชนอาสา (We Volunteer - Wevo) ถึงการร่วมกิจกรรมวันนี้ โดยปิยรัฐ กล่าวเหตุผลที่มาร่วมกิจกรรมวันนี้ เพราะต้องการเรียกร้องให้ยุติการคุมขังนักโทษทางการเมือง และยกเลิก ม. 112 เนื่องจากกฎหมายนี้ลิดรอนเสรีภาพของประชาชน “จริงๆ อยากมาร่วมกิจกรรมให้กำลังใจแบบนี้ตั้งนานแล้ว แต่ผมมีคดีกว่า 30 คดี แทบจะทุกวัน เกือบทุกวันที่จะต้องเดินทางไปขึ้นศาล ไปสถานีตำรวจ ไม่ใช่แค่กรุงเทพมหานคร ต่างจังหวัดก็มี และต้องไปไกล และการไปลักษณะอย่างนั้น ต้องมีเวลากักตัวในช่วงโควิด ทุกอย่างทำให้มีความลำบากในการเดินทาง เวลาว่างเหลือน้อยมาก ไหนจะชีวิตทำมาหากินอีก อยากมาทุกวัน และอยากเชิญทุกคนมาร่วม เพียงแต่ว่ามันติดปัญหาตรงนั้นจริงๆ ฉะนั้น นี่เป็นวันแรกที่ได้มาร่วม ฉะนั้น วันนี้จะเป็นวันแรกที่ได้มาร่วม และคิดว่าจะมีวันต่อไป อาจจะไม่ใช่วันพรุ่งนี้ แต่จะมีแน่นอน” โตโต้ Wevo กล่าว โตโต้ กล่าวต่อว่า ตอนนี้กำลังถูกดำเนินคดีมาตรา 112 ด้วยกัน 3 คดี กรณีพูดถึงสุนัขทรงเลี้ยง การพูดถึงการจัดหาวัคซีนของบริษัทแห่งหนึ่ง และการพูดถึงสนามหลวง โดยทั้ง 3 คดี มีการยื่นประกันไปแล้ว 2 คดี อีกคดีอัยการกำลังพิจารณา และจะมีการนัดหมายเพื่อฟังคำสั่งอัยการในอีกเร็วๆ นี้ แกนนำทีม Wevo กล่าวว่า หลังได้รับการประกันตัวเมื่อ 5 พ.ค. 64 ตนก็ลดบทบาททางการเมืองลงไป โดยหวังว่าจะมีคนมารับไม้ต่อ และเติบโตนำขบวนการได้โดยไม่ต้องมีเขา หรือยึดโยงกับตัวเขา อยากให้องค์กรนำตัวบุคคล ซึ่งตอนนี้จะเห็นว่าตอนถูกฝากขัง ก็มีสมาชิกคนอื่นทำหน้าที่แทนได้โดยไม่ต้องรอความเห็นของตัวเอง สุดท้าย โตโต้ ฝากทิ้งท้ายเชิญชวนทุกคนออกมาร่วมแสดงออกทางการเมืองกันมากขึ้น เพื่อเป็นกำลังใจต่อนักโทษการเมืองที่ถูกคุมขังในขณะนี้ “อยากฝากว่า เพื่อนๆ ของเราทุกคน ผู้ต้องโทษทางการเมืองที่อยู่ข้างใน เขาต่างได้กำลังใจจากพวกเราได้ โดยการที่พวกเขาได้รู้ว่าเรากำลังต่อสู้เคียงข้างพวกเขาอยู่ พวกเราไม่ได้ทิ้งพวกเขาไปไหน ที่สำคัญ เรายังต่อสู้ในข้อเรียกร้องเดิมของพวกเราอยู่ ... อยากให้ทุกคนออกมา แสดงออกชัดเจนว่าพวกเราเรียกร้องอะไรบ้าง ยึดมั่นอะไรบ้าง และสำคัญคือการที่จะไม่ลืมพวกเขา การเดินตามอุดมการณ์ที่พวกเขาได้อุทิศตนแล้ว การยกเลิก 112 จึงเป็นป้ายที่ผมเลือกที่จะติด 112 ก็เป็นข้อกฎหมายที่เราจะต้องมีการปฏิรูป” โตโต้ กล่าว หลังจบกิจกรรมการยืน 1.12 ชม. นายพันศักดิ์ ศรีเทพ แกนนำกลุ่มพลเมืองโต้กลับ กล่าวผ่านลำโพงสรุปสถานการณ์การคุมขังนักโทษทางการเมืองประจำวันนี้ และแนะนำประวัติ เปา ทะลุฟ้า หรือ ปวริศ แย้มยิ่ง ซึ่งขณะนี้ถูกฝากขังในคดีสาดสีที่ สน.ทุ่งสองห้อง หลังเข้ามอบตัวตั้งแต่วันที่ 1 ต.ค.ที่ผ่านมา ปัจจุบัน เปาถูกคุมขังเป็นระยะเวลา 20 วันแล้วนับตั้งแต่วันที่ 1 ต.ค. 64 สำหรับ เปา ทะลุฟ้า เดิมเป็นนักศึกษาคณะนิติศาสตร์มหาวิทยาลัยขอนแก่น (มข.) ก่อนย้ายไปเรียนคณะรัฐศาสตร์ ม.รามคำแหง การเรียนที่ มข. ทำให้เปารู้จักกับ ‘ไผ่’ จตุภัทร์ บุญภัทรรักษา และร่วมกันตั้งกลุ่มเรียกร้องประเด็นปัญหาในพื้นที่ เช่น ต่อต้านโรงงานน้ำตาล เหมืองแร่ถ่านหิน จนถึงปัญหาในพื้นที่ต่างๆ เปา เชื่อว่า หากจะแก้ไขปัญหา ต้องแก้รัฐธรรมนูญให้มีความเป็นธรรม และยึดโยงประชาชน จนได้ออกมาเคลื่อนไหวเรียกร้องประเด็นปัญหาโครงสร้างทางการเมือง เปาเป็นเหมือนนักศึกษาที่ได้เรียนรู้ปัญหาในสังคมไทย และต้องการออกมาไล่รัฐบาลที่ยึดอำนาจฉีกรัฐธรรมนูญของประชาชน เขาหวังสรรค์สร้างสังคมที่เท่าเทียม แต่ถูกกฎหมายรัฐไทยจับกุมคุมขัง ซึ่งตอกย้ำความอยุติธรรมมากขึ้น ทำให้วันนี้เรายังยืนเรียกร้องสิทธิการประกันตัว ซึ่งเป็นสิทธิพื้นฐานของผู้ถูกกล่าวหาคดี และยังไม่ถูกตัดสิน จะต้องได้รับการประกันตัว “มีผู้ได้รับการประกันตัวไปก่อนนี้แล้ว ทำให้เห็นว่าการปฏิบัติทางกฎหมายมีความเหลื่อมล้ำไม่เท่าเทียม เลือกปฏิบัติ” พันธ์ศักดิ์ กล่าว พร้อมให้ทุกคนหันหน้าเข้าศาลฏีกา และขอให้ผู้เข้าร่วมกิจกรรมวันนี้เปล่งเสียงพร้อมกัน 3 ครั้งว่า “ปล่อยเพื่อนเรา ปล่อยผู้บริสุทธิ์ คืนสิทธิการประกันตัว” จากนั้น ทุกคนเปล่งเสียงพร้อมกันว่า “ศักดินาจงพินาศ ประราษฎร์จงเจริญ” ก่อนพันธ์ศักดิ์ ประกาศเชิญชวนทุกคนเข้าร่วมกิจกรรม ยืน หยุด ขัง ครั้งที่ 67 ในวันพรุ่งนี้ (22 ต.ค.) และยุติกิจกรรม ขณะที่ประชาชนทยอยแยกย้ายออกจากพื้นที่ ทั้งนี้ การจัดกิจกรรมยืน หยุด ขัง วันนี้เกิดขึ้นท่ามกลางกระแสวิพากษ์วิจารณ์กระบวนการยุติธรรม หลังเมื่อวันที่ 20 ต.ค. 64 สนธิญาณ ชื่นฤทัยในธรรม ผู้บริหารท็อปนิวส์ และอดีตแกนนำ กปปส. ต้องโทษจำคุก 8 เดือน ไม่รอลงอาญา จากคดีล้มการเลือกตั้งเมื่อปี 2557 ก่อนที่ศาลอนุญาตให้ประกันตัวด้วยเงินสด 600,000 บาท ไม่กำหนดเงื่อนไขเพิ่มเติม ต่อมา ในวันเดียวกันนั้น ‘ยาใจ’ ทรงพล สนธิรักษ์ สมาชิกทีมทะลุฟ้า ถูกศาลปฏิเสธคำร้องขอปล่อยตัวชั่วคราว จากคดีฝ่าฝืน พ.ร.ก.ฉุกเฉิน สาดสีหน้า สน.ทุ่งสองห้อง เมื่อ 3 ส.ค. 64 โดยให้เหตุผลว่าพฤติการณ์คดีร้ายแรง เกรงจะก่อเหตุอันตรายอื่นๆ วันที่ 21 ต.ค. ธนาธร จึงรุ่งเรืองกิจ พร้อมทนายความ ยื่นเรื่องขอประกันตัว เบนจา อะปัญ 2 คดี ได้แก่ ปราศรัยหน้าอาคารชิโน-ไทย ทาวเวอร์ ถนนอโศกมนตรี คาร์ม็อบ 10 ส.ค. 64 และอ่าน จดหมายหน้าสถานทูตเยอรมันเมื่อปีที่แล้ว ก่อนถูกศาลอาญากรุงเทพใต้ยกคำร้องทั้ง 2 คดี โดยศาลให้เหตุผลว่า ‘ไม่มีเหตุผลเปลี่ยนแปลงคำสั่งเดิม’ ข่าวการเมืองสิทธิมนุษยชนพลเมืองโต้กลับยืน หยุด ขังลานอากงศาลฎีกาสิทธิการประกันตัวม.112โตโต้We Volunteerกองมวลชนอาสาเสรีภาพการแสดงออกนักโทษการเมืองกระบวนการยุติธรรมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/tdfzbeOTXKA/95582,2021_10_21
