title,summary,link,published
สปสช. ชวน ปชช.เสนอหัวข้อปรับปรุงสิทธิบัตรทอง “ไม่ยากอย่างที่คิด”,"Submitted on Fri, 2021-11-05 02:59สปสช. ชวนประชาชนส่งข้อเสนอความเห็นปรับปรุงสิทธิประโยชน์บัตรทอง ชี้ไม่ยุ่งยากอย่างที่คิด มีหลากหลายช่องทางในการส่งทั้งส่งเอกสาร เว็บไซต์ สายด่วน แต่ต้องมีข้อมูลรองรับข้อเสนอของตัวเอง 5 พ.ย. 64 ทีมสื่อ สปสช. รายงานเมื่อวันที่ 4 พ.ย. 64 ระบุว่า หากย้อนอดีตไปเมื่อ 17-18 ปีก่อน เวลาพูดถึงบัตรทองขึ้นมามักจะมีคำพูดล้อเลียน เช่น “30 บาทตายทุกโรค” “ไปทีไรก็ได้แต่ยาพารา” ฯลฯ คำพูดเหล่านี้อาจจะเกินจริงไปบ้าง แต่ก็ปฏิเสธไม่ได้ว่าในยุคเริ่มต้นนั้น สิทธิบัตรทองยังไม่ได้ครอบคลุมการรักษาในหลายๆ โรคเหมือนปัจจุบัน อย่างไรก็ตาม ตลอดเวลาที่ผ่านมา บัตรทองได้ปรับปรุงเพิ่มสิทธิประโยชน์ต่างๆ จนไม่ได้น้อยหน้าสิทธิข้าราชการและประกันสังคมแล้ว หัวใจสำคัญที่ทำให้ก้าวมาถึงจุดนี้ได้คือกระบวนการพัฒนาสิทธิประโยชน์หรือ Universal Coverage Benefit Package (UCBP) ซึ่งในทุกปีจะมีการเปิดรับฟังความคิดเห็นจากภาคส่วนต่างๆ ว่าอยากให้ปรับปรุงหรือเพิ่มสิทธิในเรื่องใดบ้าง จากนั้นก็จะคัดเลือกหัวข้อสำคัญๆ เพื่อนำไปศึกษาความคุ้มค่าทางเศรษฐศาสตร์ แล้วเสนอให้คณะกรรมการหลักประกันสุขภาพแห่งชาติอนุมัติเป็นสิทธิประโยชน์ต่อไป สำหรับช่องทางการรับฟังข้อเสนอแนะนั้น จริงๆ แล้ว สปสช.ออกแบบไว้หลากหลายมาก ตั้งแต่จัดประชาพิจารณ์จากกลุ่มต่างๆ โดยตรง การส่งเป็นเอกสารมายังสำนักงานหลักประกันสุขภาพแห่งชาติ ทาง LINE ทางสายด่วน 1330 และล่าสุด เมื่อวันที่ 1 พ.ย. 2564 ก็ยังเปิดเว็บไซต์ https://ucbp.nhso.go.th/ สำหรับให้ประชาชนและทุกภาคส่วนเสนอความคิดเห็นสะดวกมากยิ่งขึ้น อีกทั้งยังสามารถติดตามสถานะข้อเสนอต่างๆ ว่าอยู่ในขั้นตอนไหนแล้วอีกด้วย ทั้งนี้ ประชาชนทั่วไปอาจคิดว่าการเสนอหัวข้อเพื่อปรับปรุงพัฒนาชุดสิทธิประโยชน์เป็นเรื่องของคนใหญ่คนโต ยุ่งยาก และฟังดูเป็นเรื่องไกลตัว แต่จริงๆ แล้วประชาชนทุกคนสามารถเสนอความคิดเห็นได้หมด เพียงแต่ต้องทำการบ้านสักนิดในการรวบรวมข้อมูลมาสนับสนุนข้อเสนอของตัวเองด้วย ทพญ.วรมน อัครสุต หนึ่งในผู้เสนอหัวข้อพัฒนาสิทธิประโยชน์บัตรทอง กล่าวถึงประสบการณ์การเสนอหัวข้อว่า ในงานทางด้านทันตกรรม บริการบางอย่างมีราคาแพง ก่อนหน้านี้ตนเคยทำงานในโรงพยาบาลชุมชนในต่างจังหวัด เมื่อเห็นประชาชนมารับบริการทันตกรรมโดยใช้สิทธิบัตรทองก็รู้สึกดี อย่างไรก็ตาม ก็ยังรู้สึกว่ามีบางรายการที่น่าจะเพิ่มเข้าไปในสิทธิประโยชน์ด้วยเพื่อให้ประชาชนได้รับบริการทันตกรรมที่ครอบคลุมมายิ่งขึ้น จนกระทั่งต่อมาได้ย้ายเข้ามาทำงานที่สำนักทันตสาธารณสุข กรมอนามัย จึงเริ่มศึกษาว่ามีช่องทางไหนที่สามารถเสนอเพิ่มสิทธิประโยชน์ได้ จึงได้เสนอหัวข้อต่างๆ มาหลายหัวข้อ เช่น การตรวจสุขภาพช่องปากในกลุ่มวัยทำงาน และผู้สูงอายุ การคัดกรองรอยโรคและมะเร็งช่องปาก ซึ่งทุกหัวข้อก็มีความคืบหน้า บางหัวข้อรอเสนอให้คณะกรรมการ สปสช. พิจารณา บางหัวข้อก็อยู่ระหว่างศึกษาความคุ้มค่า เป็นต้น “การตรวจสุขภาพช่องปากในกลุ่มวัยทำงานและผู้สูงอายุ หลายคนอาจคิดว่าเป็นสิทธิพื้นฐาน แต่จริงๆ ยังไม่อยู่ในชุดสิทธิประโยชน์ อีกอย่างคือการคัดกรองรอยโรคเสี่ยงและมะเร็งช่องปาก เพราะคนที่อายุเกิน 40 ปี จะมีความเสี่ยงกับมะเร็งช่องปาก นอกจากนี้ ยังมีอีกหลายหัวข้อที่อยู่ในลิสต์แต่ต้องรออีกสักระยะหนึ่ง เพื่อให้ระบบบริการพร้อมก่อน” ทพญ.วรมน กล่าว ทพญ.วรมน กล่าวต่อไปว่า เมื่อได้มีประสบการณ์เสนอหัวข้อพัฒนาชุดสิทธิประโยชน์แล้ว จึงรู้ว่าไม่ได้ยากอย่างที่คิด ก่อนหน้านี้เคยคิดว่าเป็นเรื่องยาก ต้องเป็นระดับผู้ใหญ่ถึงจะเสนอได้ แต่พอเข้ากระบวนการจริงๆ ถึงได้รู้ว่าใครก็เสนอได้ และ สปสช. มีช่องทางให้เสนอเยอะมาก การเสนอก็ไม่ยาก สปสช. จะบอกว่าต้องเตรียมข้อมูลอะไรบ้าง ซึ่งในส่วนของประชาชนจริงๆ แล้วข้อมูลไม่ครบถ้วนก็ไม่เป็นไร แต่ต้องเน้นให้ชัดเจนว่าอยากได้อะไร ต้องการอะไร แล้วจะมีฝ่ายวิชาการมาสนับสนุนข้อมูลวิชาการให้ ดังนั้นไม่ต้องกังวล ไม่ว่าจะอยู่หรือไม่อยู่ในภาคสาธารณสุข ทุกคนสามารถเสนอหัวข้อได้หมด เช่นเดียวกับ รศ.พญ.อาภัสณี โสภณสฤษฏ์สุข อีกหนึ่งผู้เสนอหัวข้อเกี่ยวกับการปลูกถ่ายตับและได้รับการพิจารณาเพิ่มเป็นสิทธิประโยชน์บัตรทอง กล่าวว่า ได้เข้ามามีส่วนเกี่ยวข้องกับกระบวนการพัฒนาสิทธิประโยชน์ในระบบบัตรทอง เพราะปี พ.ศ. 2560 ตนดำรงตำแหน่งเลขาธิการสมาคมโรคตับแห่งประเทศไทย ตอนนั้นพบว่าปัญหาของผู้ป่วยตับแข็งระยะกลางและระยะท้ายมีความสำคัญมาก มีผู้ป่วยจำนวนมากที่เข้าไม่ถึงการปลูกถ่ายตับ แต่ละปีมีผู้ป่วยรอปลูกถ่ายตับปีละกว่า 200 ราย แต่เนื่องจากการปลูกถ่ายตับมีราคาแพง จึงมีผู้ป่วยเสียชีวิตไปจำนวนมาก ทางสมาคมฯ จึงเสนอหัวข้อนี้ในปี 2560 และได้รับการคัดเลือกสู่การศึกษาความคุ้มค่าทางเศรษฐศาสตร์ จนนำสู่การพิจารณาอนุมัติเข้าสู่ชุดสิทธิประโยชน์บัตรทองโดยมีผลในเดือน ม.ค. 2564 รศ.พญ.อาภัสณี กล่าวถึงแนวทางการเสนอหัวข้อว่าต้องตระหนักถึงขนาดและความสำคัญของปัญหาก่อน อย่างกรณีผู้ป่วยตับแข็งระยะกลางและระยะสุดท้าย มีความสำคัญในแง่ที่มีผู้ป่วยจำนวนมากและโรคนี้เมื่อเป็นแล้วจะเกิดภาวะแทรกซ้อนจนผู้ป่วยเสียชีวิต และมีภาระการรักษาที่สูงด้วย ดังนั้น จะเห็นว่าถ้าดูเรื่องขนาดของปัญหาก็ผู้ป่วยจำนวนมาก ถ้าดูเรื่องความสำโรคก็คือเป็นโรคที่มีความร้ายแรงถึงขั้นเสียชีวิต และมีการสูญเสียค่ารักษาจำนวนมาก “ประชาชนทั่วไปจะเสนอหัวข้อ สิ่งที่สำคัญที่ผู้เสนอหัวข้อต้องศึกษา คือเกณฑ์การให้คะแนนของหัวข้อว่ามีอะไรบ้าง จากนั้นเขียนเสนอความเห็น รวบรวมข้อมูลมาสนับสนุนตามเกณฑ์ในแต่ละหัวข้อนั้น” รศ.พญ.อาภัสณี กล่าว ขณะที่ ดญ.พลายณภัทร โฉมแดง เป็นหนึ่งในผู้รับสิทธิประโยชน์จากสิทธิปลูกถ่ายตับในเด็ก ซึ่งมารดาของ ดญ.พลายณภัทร เล่าให้ฟังว่าลูกสาวของตนมีอาการตาเหลือง ตัวเหลืองตั้งแต่อายุได้ 2 เดือน ตนจึงค้นข้อมูลทางอินเทอร์เน็ต และพบว่าที่โรงพยาบาลรามาธิบดีมีการรักษาเกี่ยวกับตับจึงเข้าไปรับบริการ โดยในช่วงแรกแพทย์รักษาท่อน้ำดีแต่อาการยังไม่ดีขึ้น จึงวางแผนปลูกถ่ายตับใน พ.ศ. 2553 เตรียมตัวอยู่ 1 ปี แล้วได้ผ่าตัดในปี 2554 “ครั้งแรกที่รู้ว่าต้องปลูกถ่ายอวัยวะ ฟังยอดค่าใช้จ่ายและโอกาสสำเร็จก็กังวลมากเพราะค่าใช้จ่ายสูง ตอนนั้นถอดใจแล้วว่าคงต้องดูแลกันไปจนวาระสุดท้าย แต่พอรู้ว่ามีบัตรทองที่เราไม่ต้องจ่ายเงินก็รู้สึกดีใจมาก อยากขอบคุณโครงการดีๆ ขอบคุณโรงพยาบาลรามาธิบดี ขอบคุณ สปสช. ที่ทำให้ได้ชีวิตลูกกลับคืนมา”มารดาของ ดญ.พลายณภัทร กล่าว ด้านนายธนพลธ์ ดอกแก้ว ผู้ได้รับสิทธิประโยชน์จากสิทธิล้างไต กล่าวว่า ตนตรวจพบว่าเป็นโรคไตวายเรื้อรังระยะสุดท้ายในปี 2546 สาเหตุเกิดจากเป็นความดันโลหิตสูงแต่ไม่ได้ไปพบแพทย์เนื่องจากหน่วยบริการอยู่ไกล และเมื่อไปแล้วก็ต้องซื้อยากินเองเพราะขณะนั้นยังไม่มีสิทธิบัตรทอง เมื่อไม่ดูแลตัวเองจึงเกิดภาวะไตเสื่อมจนกลายเป็นไตวายเรื้อรังระยะสุดท้าย จากนั้นก็ใช้สิทธิบัตรทองมาตลอด 18 ปี “ในอดีตแม้จะมี พ.ร.บ.หลักประกันสุขภาพ ในปี 2545 แต่สิทธิการรักษายังไม่ครอบคลุมโรคค่าใช้จ่ายสูง ตอนนั้นใครเป็นโรคไตคือฝันร้ายมาก เตรียมตัวร่ำลาญาติพี่น้องได้เลยเพราะถ้ารักษาจะมีค่าใช้จ่ายสูงถึงขั้นล้มละลาย นอกจากนี้ ยังมีหน่วยบริการรองรับน้อย บุคลากรและผู้เชี่ยวชาญก็มีน้อย 3 อย่างนี้คือปัญหาในอดีต แต่ปัจจุบัน ผู้ป่วยไตวายเรื้อรังระยะสุดท้ายมากกว่า 95% สามารถเข้าถึงการรักษา ทั้งการล้างไตทางช่องท้อง ฟอกไต ปลูกถ่ายไต ยากดภูมิ ต้องขอบคุณ สปสช. ที่เปิดรับฟังความคิดเห็นภาคประชาชนทุกปี มีการเก็บข้อมูลตั้งแต่ชุมชนถึงระดับนโยบาย และถูกนำไปผลักดันจริงๆ นโยบายนี้เป็นนโยบายที่งดงามที่สุด ทำให้ประชาชนสามารถเสนอนโยบายและเข้าถึงบริการได้ สามารถหลีกเลี่ยงการล้มละลายจากการรักษาพยาบาล” นายธนพลธ์ กล่าว ข่าวสิทธิมนุษยชนคุณภาพชีวิตสปสช.สวัสดิการบัตรทองระบบประกันสุขภาพสาธารณสุขติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/zMQPmcxxkUo/95800,2021_11_05
ศาลไม่ถอนประกัน 'ทนายอานนท์' คดี 19 กันยาทวงคืนอำนาจราษฎร แต่อีก 2 คดีไม่ให้ประกัน,"Submitted on Fri, 2021-11-05 22:24ศาลอาญามีคำสั่งไม่ถอนประกัน ""ทนายอานนท์"" ในคดี 19 กันยาทวงคืนอำนาจราษฎร แต่ยกคำร้องขอประกันตัวในคดีชุมนุมแฮรี่ครั้งที่ 1 เมื่อ 3 ส.ค.63 และคดีชุมนุม 14 ต.ค. 63 อ้างไม่มีเหตุผลให้เปลี่ยนแปลงคำสั่งทำให้อานนท์ยังต้องถูกคุมขังต่อ อานนท์ นำภา แฟ้มภาพ 5 พ.ย.2564 ศูนย์ทนายความเพื่อสิทธิมนุษยชนรายงานทางทวิตเตอร์ถึงผลการไต่สวนการเพิกถอนการประกันตัว อานนท์ นำภา ทนายความด้านสิทธิมนุษยชนและนักกิจกรรมประชาธิปไตยในคดี 19 กันยาทวงคืนอำนาจราษฎร ซึ่งกระบวนการไต่สวนเกิดขึ้นเมื่อวันที่ 3-4 พ.ย.ที่ผ่านมา ที่ศาลอาญา ถ.รัชดาภิเษกและได้นัดฟังผลการไต่สวนในวันนี้เมื่อ 13.30 น. 14.00 น. ศาลอาญามีคำสั่งไม่เพิกถอนประกันตัวอานนท์ นำภา ในคดี #19กันยาทวงอำนาจคืนราษฎร แต่สั่งกำหนดเงื่อนไขเพิ่ม ห้ามออกจากเคหสถาน 24ชม.+ให้ติด EM เห็นว่าพยานโจทก์ไม่สามารถแสดงได้ว่าการชุมนุมก่อให้เกิดความวุ่นวาย ส่วนกรณีการปราศรัย แม้หมิ่นเหม่ แต่ก็ยังไม่ร้ายแรงถึงขั้นถอนประกัน pic.twitter.com/8scldSGsrz — TLHR / ศูนย์ทนายความเพื่อสิทธิมนุษยชน (@TLHR2014) November 5, 2021 จากนั้นเมื่อเวลา 14.00 น. ศาลมีคำสั่งไม่เพิกถอนการประกันตัว อานนท์ นำภา โดยให้ปล่อยตัวแต่กำหนดเงื่อนไขการปล่อยตัวชั่วคราวเพิ่มอีก 2 ประเด็นคือห้ามออกจากเคหสถานตลอด 24 ชั่วโมงและให้ติดเครื่องติดตามตัวหรือ EM เนื่องจากศาลเห็นว่าพยานฝ่ายอัยการที่เป็นโจทก์ในคดีนี้ไม่สามารถแสดงให้เห็นได้ว่าการชุมนุมที่เกิดขึ้นทำให้เกิดความวุ่นวายและเนื้อหาการปราศรัยของอานนท์แม้จะหมิ่นเหม่แต่ก็ยังไม่ร้ายแรงถึงขั้นถอนประกัน ศูนย์ทนายความฯ ระบุว่าแม้ศาลจะมีคำสั่งไม่เพิกถอนประกันอานนท์ในคดี 19 กันยาทวงคืนอำนาจราษฎร แต่ยังมีอีก 3 คดีที่ศาลมีคำสั่งให้ขัง คือ 3 คดี อยู่ ได้แก่ คดีชุมนุมแฮร์รี่ พอตเตอร์ครั้งที่ 1 เมื่อ 3 ส.ค. 63 และ ครั้งที่ 2 เมื่อ 3 ส.ค. 64 และคดีชุมนุม 14 ต.ค. 63 ซึ่งวันนี้ทนายความได้ยื่นขอให้ศาลปล่อยตัวชั่วคราวอานนท์ในคดีชุมนุมแฮรี่ครั้งที่ 1 และคดีชุมนุม 14 ต.ค. 63 จากนั้นเวลา 16.57 น. ศาลมีคำสั่งไม่อนุญาตปล่อยตัวชั่วคราวอานนท์ในทั้ง 2 คดี โดยให้เหตุผลว่าไม่มีเหตุผลให้เปลี่ยนแปลงคำสั่งเดิม ให้ยกคำร้อง นอกจากอานนท์ที่ศาลมีคำสั่งไม่เพิกถอนการประกันในวันนี้ในการไต่สวนเพิกถอนการประกันตัวในวันที่ 3-4 พ.ย.ที่ผ่านมายังมีในส่วนของ ‘ไมค์’ ภาณุพงศ์ จาดนอก, ‘รุ้ง’ ปนัสยา สิทธิจิรวัฒนกุล และ ‘แอมมี่’ ไชยอมร แก้ววิบูลย์พันธุ์ ด้วย แต่เนื่องจากไต่สวนพยานฝ่ายโจทก์ได้เพียง 2 ปาก อานนท์ได้เบิกความในส่วนของตนเพียงคนเดียว ศาลจึงให้เลื่อนการไต่สวนคำร้องขอเพิกถอนการประกันตัวของ ภาณุพงศ์, ปนัสยา และไชยอมรออกไปเป็นวันที่ 18 พ.ย. 64 เวลา 9.00 น. การไต่สวนเพิกถอนประกันตัวอานนท์ครั้งนี้สืบเนื่องมาจาก เมื่อวันที่ 27 ก.ค. 2564 อัยการยื่นคำร้องขอให้ศาลอาญาเพิกถอนการปล่อยตัวชั่วคราวอานนท์ในคดี #19กันยาทวงอำนาจคืนราษฎร โดยอ้างเหตุเนื่องจากเข้าร่วมชุมนุมคาร์ม็อบเมื่อวันที่ 10 และ 18 ก.ค. 2564 รวมถึงการโพสต์ข้อความผ่านทางเฟซบุ๊กเกี่ยวกับเรื่องการนัดชุมนุมและโพสต์เกี่ยวกับสถาบันกษัตริย์ และการปราศรัยในการชุมนุมครบรอบ 1 ปี ชุมนุมแฮรี่ พอตเตอร์เมื่อ 3 ส.ค.2564 ข่าวการเมืองสิทธิมนุษยชนอานนท์ นำภา#ม็อบแฮร์รี่พอตเตอร์#19กันยาทวงคืนอำนาจราษฎรศาลอาญา รัชดาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/qazQaEq6EVs/95810,2021_11_05
ล่าชื่อยกเลิก ม.112 ไม่ถึง 12 ชั่วโมง  คนร่วมลงชื่อ 4.6 หมื่นแล้ว,"Submitted on Fri, 2021-11-05 19:10“คณะก้าวหน้า” และทวิตเตอร์ “คณะราษเปซ” เปิดตัวเว็บไซต์ no112.org ล่ารายชื่อแก้ ม.112 ไม่ถึง 12 ชั่วโมงคนลงชื่อแล้วกว่า 4ุ6,000 คน (ณ เวลา 19.07 น. เวลา 11.20 น. 5 พ.ย.2564 แฟนเพจ “คณะก้าวหน้า” และทวิตเตอร์ “คณะราษเปซ” เปิดตัวเว็บไซต์ no112.org เพื่อรวบรวมรายชื่อประชาชน 10,000 รายชื่อเพื่อเสนอร่างกฎหมายยกเลิกประมวลกฎหมายอาญา มาตรา 112 โดยผู้เสนอร่างกฎหมายฉบับนี้คือ พริษฐ์ ชิวารักษ์ และอานนท์ นำภา กับคณะเป็นผู้เสนอ ชื่อของร่างกฎหมายฉบับนี้ คือ ร่างพระราชบัญญัติแก้ไขเพิ่มเติมประมวลกฎหมายอาญา (ฉบับที่ ..) พ.ศ. .… โดยมีสาระสำคัญของร่างกฎหมายฉบับนี้อยู่ที่มาตรา 3 คือให้ยกเลิก มาตรา 112 แห่งประมวลกฎหมายอาญา ที่กำหนดองค์ประกอบความผิดต่อองค์พระมหากษัตริย์และอัตราโทษ คือ ""ผู้ใดหมิ่นประมาท ดูหมิ่น หรือแสดงความอาฆาตมาดร้ายพระมหากษัตริย์ พระราชินี รัชทายาท หรือผู้สำเร็จราชการแทนพระองค์ ต้องระวางโทษจำคุกตั้งแต่ 3 ปีถึง 15 ปี"" ทั้งนี้หลังจากเว็บไซต์ดังกล่าวเปิดตัวได้ไม่ถึง 12 ชั่วโมง จากการตรวจสอบจำนวนเมื่อเวลา น. มีผู้เข้าร่วมลงชื่อทั้งหมด คน ร่างกฎหมายฉบับนี้ได้ระบุเหตุผลที่เสนอให้ยกเลิกมาตรา 112 ว่าที่ผ่านมากฎหมายดังกล่าวได้กลายเป็นเครื่องมอืทางการเมืองที่รัฐบาลใช้ดำเนินคดีกับผู้ที่เห็นต่างเป็นอุปสรรคสำคัญต่อการใช้เสรีภาพการแสดงออก และเป็นอุปสรรคของประชาชนที่จะถกเถียงแลกเปลี่ยนกันถึงประวัติศาสตร์ การเมือง และการจะออกแบบอนาคตร่วมกัน รวมถึงเพื่อให้ประชาชนสามารถตรวจสอบสถาบันกษัตริย์ในฐานะที่เป็นสถาบันการเมืองที่ใช้ภาษีประชาชน นอกจากนั้นอัตราโทษยังสูงเกิดสัดส่วน ขอบเขตการกระทำที่เป็นความผิดไม่มีความชัดเจน และใครก็สามารถเป็นผู้ริเริ่มคดีก็ได้เนื่องจากเป็นความผิดต่อความมั่นคง แต่อย่างไรก็ตามบุคคลทั้งหมดยังได้รับความคุ้มครองตามกฎหมายหมิ่นประมาทและดูหมิ่นเช่นเดียวกับบุคคลธรรมดาเพื่อรักษาไว้ซึ่งเสรีภาพในการแสดงความคิดเห็นตามรัฐธรรมนูญและหลักสิทธิมนุษยชนสากลและกฎหมายระหว่างประเทศ ม.112 ไม่ใช่สิ่งสถาพร แก้ล่าสุดรัฐประหาร 19 - ปชป.เองก็เคยเสนอแก้เพื่อเพิ่มโทษ ข้อมูลจากศูนย์ทนายความเพื่อสิทธิมนุษยชนซึ่งให้ความช่วยเหลือทางคดีแก่ผู้ที่ถูกดำเนินคดีด้วยมาตรา 112 มาตั้งแต่ช่วงรัฐบาลทหาร คสช. ได้เผยแพร่สถิติการใช้มาตรา 112 เฉพาะช่วงเวลาประมาณ 1 ปีที่ผ่านมานับตั้งแต่วันที่ 24 พ.ย.2563 – 3 พ.ย.2564 มีผู้ถูกดำเนินคดีจากการแสดงออกและการชุมนุมทางการเมืองในข้อหาตามมาตรา 112 แล้วทั้งสิ้นอย่างน้อย 155 คน ใน 159 คดี ในจำนวนคดีทั้งหมดมีคดีที่ “ประชาชน” เป็นผู้ไปร้องทุกข์กล่าวโทษถึง 78 คดี การใช้มาตรา 112 ระลอกนี้เริ่มขึ้นตั้งแต่ 19 พ.ย.2563 พล.อ.ประยุทธ์ จันทร์โอชา ได้ออกแถลงการณ์ถึงสถานการณ์ทางการเมืองที่มีการชุมนุมทางการเมืองต่อเนื่องตั้งแต่ 18 ก.ค.2563 และเริ่มมีการวิพากษ์วิจารณ์สถาบันกษัตริย์ไปจนถึงมีการเรียกร้องให้เกิดการปฏิรูปสถาบันกษัตริย์ในการชุมนุม โดยพล.อ.ประยุทธ์ประกาศว่าจำเป็นต้องเพิ่มความเข้มข้นในการปฏิบัติ โดยจะบังคับใช้กฎหมายทุกฉบับ ทุกมาตราที่มีอยู่ ดำเนินการต่อผู้ชุมนุมที่กระทำความผิด หลังจากก่อนหน้านั้นมีการเปลี่ยนแนวทางการบังคับใช้มาตั้งแต่ช่วงปี 2561 เป็นต้นมา การรวบรวมรายชื่อเพื่อแก้ไขมาตรา 112 ครั้งนี้ไม่ใช่ครั้งแรก เมื่อปี 2555 ประชาชนเคยเข้าชื่อกัน 26,968 คน ยื่นต่อรัฐสภาเพื่อเสนอให้แก้ไขความผิดฐานหมิ่นประมาทพระมหากษัตริย์ ในมาตรา 112 ตามข้อเสนอของคณะนิติราษฎร์ การล่ารายชื่อครั้งเริ่มขึ้นโดยคณะรณรงค์แก้ไขมาตรา 112 (ครก.112) และใช้เวลารวบรวมรายชื่อจากการตั้งโต๊ะและทางไปรษณีย์ 112 วัน ทั้งนี้การรวบรวมรายชื่อทางออนไลน์ครั้งนี้เกิดขึ้นได้หลังจากเมื่อ 27 พ.ค.2564 พ.ร.บ.การเข้าชื่อเสนอกฎหมาย ปี 2564 เริ่มมีผลบังคับใช้หลังประกาศในราชกิจจานุเบกษา โดยสาระสำคัญของ กฎหมายฉบับนี้ทำให้ประชาชนสามารถเข้าชื่อเสนอร่างกฎหมายหรือร่างรัฐธรรมนูญต่อสภาผู้แทนราษฎรหรือประธานรัฐสภา (แล้วแต่กรณี) ได้สะดวกขึ้น โดยให้การเข้าชื่อเสนอกฎหมายสามารถกระทำได้โดยไม่ต้องถ่ายสำเนาบัตรประชาชน และเตรียมเปิดระบบการเข้าชื่อเสนอกฎหมายทางออนไลน์ได้ ข่าวการเมืองสิทธิมนุษยชนคณะราษเปซคณะก้าวหน้าno112.orgมาตรา 112หมิ่นประมาทกษัตริย์อานนท์ นำภาพริษฐ์ ชิวารักษ์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/QYfYymEeQz0/95809,2021_11_05
การบวชนั้นง่าย การสึกนั้นยาก,"Submitted on Fri, 2021-11-05 18:24เจษฎา บัวบาล ชาวพุทธมักจะยกย่องพระจนเกินจริง ผ่านคำพูดที่ว่า “การบวชนั้นยาก การสึกนั้นง่าย” เพื่อบอกว่า การอยู่ในสมณเพศเป็นเรื่องลำบาก ดังนั้นเราจึงควรเคารพและให้การสนับสนุนพระอยู่ต่อไป แต่ในบทความสั้นนี้ ผมจะเสนอในทางตรงกันข้ามว่า การต้องสึกออกไปต่างหากที่ยาก การบวชอยู่จนชินแล้วเป็นเรื่องง่ายมาก ผ่านประสบการณ์การอยู่ในสมณเพศของผมเอง 18 ปี ถ้าจะให้เข้าข้างคำพูดที่ว่า “การบวชนั้นยาก การสึกนั้นง่าย” ก็พอทำได้อยู่ แต่เป็นกรณีของพระใหม่ ที่ตั้งใจบวชไม่กี่วัน และตนก็มีแฟน หน้าที่การงานที่ดีๆ หรือภาระครอบครัวรออยู่ การเข้ามาบวชจึงลำบากนิดหน่อย ตรงที่ต้องฝึกท่องจำคำขอบวชให้ได้ อาจใช้เวลาราว 3 วัน ฝึกห่มจีวร ฝึกเดินบิณฑบาตแบบไม่สวมรองเท้า กว่าเขาจะชินกับเรื่องพวกนี้ เขาก็ถึงกำหนดสึกไปแล้ว เลยยังไม่มีโอกาสได้ลิ้มรสชาติความปกติสุขในวัด และช่วงเวลาที่อยู่ในสถานะพระ ก็มีแฟนมาเยี่ยม ซึ่งก็เป็นสัญญาใจว่าจะใช้ชีวิตด้วยกัน พูดง่ายๆ คือ คนที่มีทุกอย่างพร้อมอยู่แล้ว และชื่นชอบชีวิตแบบทางโลกมากกว่า การบวชอาจทำให้เขาทรมานใจหรืออยู่ยากขึ้น แต่สำหรับคนจนๆ ที่ชีวิตข้างนอกลำบาก การเข้ามาบวชกลับทำให้เขาสบายขึ้น จากที่อดมื้อกินมื้อ ก็มีคนถวายข้าวให้ทุกวัน ไปสวดตามบ้านก็ให้เงินใช้ด้วย ยิ่งอยู่นาน ก็มีผู้สนับสนุนมากขึ้น โยมบางคนทำประกันชีวิต/สุขภาพ ให้พระ บ้างก็ส่งเรียนหนังสือ ซึ่งโอกาสแบบนึ้คนทั่วไปจะไม่ค่อยได้ นิมนต์เทศน์แต่ละที่ถวาย 500 – 5,000 บาท ยิ่งอยู่นาน ยิ่งมีความรู้ ยิ่งหาเงินได้มาก เพื่อนผมซึ่งโตมากับการเรียนนักธรรมบาลีด้วยกัน เขาหาเงินได้เดือนละหลายหมื่น และส่งเงินให้พ่อแม่ใช้ด้วย ผมไม่ได้บอกว่า นั่นคือพระดีหรือไม่ดีนะ แค่จะบอกว่า สถานะพระให้อะไรมากกว่าที่เราคิด นี่ยังไม่ต้องพูดถึงพระที่เป็นข้าราชการและมีเงินเดือนด้วยแล้วนะ แต่พระก็ยังจะชอบพูดว่า “การสึกนั้นง่าย การบวชนั้นยาก จะสึกตอนนี้ก็ได้เลย” แต่เอาเข้าจริงก็ไม่กล้าสึก เพราะรู้ดีว่าการบวชต่างหากที่ง่าย ยิ่งเป็นช่วงเข้าพรรษาด้วยก็ยิ่งง่าย เพราะต้องหาพระช่วยจำพรรษาเพื่อจะรับกฐิน ต้องมีการขอร้องกันตามชุมชนว่าใครว่างก็ให้มาบวช และบ้างก็เหมือนการจ้างกันโดยนัย ว่าถ้าอยู่ครบสามเดือน รับกฐินแล้ว ก็จะให้สามหมื่นเป็นต้น (ผมไม่แน่ใจว่าตอนนี้ยังมีอยู่ไหม แต่ราวปี 2560 มีอยู่) หรือพระที่มีปัญหากับความยุติธรรมในวัด ก็แค่บ่น น้อยคนมากที่จะสึกออกไป เพราะการรับความอยุติธรรมบ้างก็ยังดีกว่าการไม่รู้ว่าสึกไปแล้วจะหากินอย่างไร ผมเคยศึกษาชีวิตเณรที่ถูกกระทำด้วยความรุนแรงทั้งทางเพศและการทุบตี พบว่า เณรที่ฐานะทางบ้านพร้อมและครอบครัวดูแลดี เขาเลือกจะสึกเมื่อถูกกระทำ แต่เณรที่ยากจนหรือครอบครัวแตกแยก เขาจะทนอยู่วัดต่อไป แน่นอนว่า ความรวยความจนอาจไม่ใช่ตัวตัดสินทุกเรื่อง เพราะบางครั้ง เกียรติศักดิ์ศรีก็มีส่วนช่วยให้อยู่เป็นพระได้ บางคนฐานะดี ทำงานหนักเช่นนักธุรกิจหรือแอร์โอสเตส แต่ก็ฝันตัวมาเป็นพระ/ภิกษุณีนักบรรยายธรรม (ซึ่งก็ยังได้เงินมาก แม้จะน้อยกว่าเดิมบ้าง) และได้รับการเคารพบูชา ซึ่งดูสูงค่ากว่า แน่นอนว่านี่เป็นการมองจากมุมทางโลกของพวกเรา เขาอาจจะรู้สึกว่าได้ช่วยคนในด้านคุณธรรม ซึ่งสูงส่งกว่าการบริการด้านกายภาพก็ได้ ทั้งนี้ผมก็ยังเชื่ออยู่ว่า สำหรับหลายคน การเปลี่ยนสถานะจากที่มีคนเอาข้าวมาให้ กราบเท้า พูดจาไพเราะ ไปเป็นคนธรรมดา ขี่มอเตอร์ไซด์ ใช้แรงงานแลกค่าจ้าง การต้องไปเจอกับผู้คนในสถานใหม่นะนั้นน่าจะปวดใจเหมือนกันนะ อายุพรรษาสำหรับพระมันสำคัญมาก นี่เป็นเหตุผลหนึ่งที่พระกลัวการถูกจับสึก (แม้จะบวชใหม่ได้) หลายวัดจะจัดกิจนิมนต์จากพรรษามากไปหาน้อย นั่นคือ ถ้าสึกแล้วบวชใหม่ ก็จัดเป็นพระใหม่ที่นั่งท้ายสุด อย่าว่าแต่กิจนิมนต์งานสวดจะลดลงเลย บางวัดเช่น สวนโมกข์ ที่นั่งกินข้าวตามพรรษา โดยเลื่อนถาดอาหารลงมา สมัยผมเป็นเณร นั่งคนสุดท้าย แกงพะโล้มีแต่น้ำ ไม่มีไก่หรือไข่เหลือมาให้เลย ด้วยเหตุนี้ เพื่อนพระบางคนที่เบื่อเถรวาทไทยแล้วอยากบวชในนิกายอื่นของต่างประเทศ ก็จะถามก่อนว่า ญัตติแล้วเขานับพรรษาต่อให้เลยหรือต้องเริ่มนับหนึ่งใหม่? เมื่อทราบว่าเริ่มใหม่ ก็ไม่กล้าสึก/ไปบวชใหม่ ความเป็นพระ แทบไม่มีเรื่องให้ลำบาก ตอนนี้ก็อยู่กุฏิที่สบาย ไม่ต้องอยู่ใต้ต้นไม้แบบอุดมคติธุดงค์ หรือต่อให้เป็นพระป่า นอนเต้นท์หรือกรด ก็เป็นความชอบ แบบที่นักเดินเขาก็ใช้ชีวิตแบบนั้นแล้วมีความสุข แค่เขาไม่ใช่พระ หรือแม้แต่เรื่องกินข้าวในบาตร ที่ชาวบ้านจะมองว่าพระไม่หลงในรสอาหาร คือบาตรมันใหญ่พอที่เราแยกอาหารแต่ละประเภทไว้คนละข้างได้ เช่น ทำให้น่องไก่กับ น้ำพริกปลาทูอยู่คนละฝั่งได้ หรือต่อให้ต้องคลุกกันจริงๆ กินไปสองสามมื้อก็จะชินไปเอง และนั่นไม่ใช่เรื่องลำบากอะไร แต่ชาวบ้านและพระจะช่วยจินตนาการกันว่าเป็นสิ่งพิเศษ เพื่อยกสถานะพระให้สูงขึ้น การใช้ชีวิตพระจึงไม่ได้ยาก วินัยสงฆ์ก็ไม่จำเป็นต้องเคร่งครัดทุกข้อ เพราะชาวบ้านคาดหวังแค่ไม่ทำเรื่องหนักๆ ในที่เปิดเผย เช่น มีเมีย ฉ้อโกง ดื่มเหล้า (อันนี้ไม่หนัก แต่ไทยถือว่าหนัก) พระรูปใดจะนั่งสมาธิหรือสวดมนต์กี่ชั่วโมงก็เป็นเรื่องส่วนตัว หรือพระจะดูมวย ฟุตบอล เล่นเฟสบุค ดูยูทูป ฯลฯ ก็ยังมีสิทธิเป็นพระต่อได้ เมื่อเป็นแบบนี้ เราจะยังเชื่ออีกหรือว่า การบวชมันยาก สำหรับผม ความลำบากในการเป็นพระไทยน่าจะมีอย่างเดียว คือไม่มีอิสระที่จะพูดหรือทำในสิ่งที่เราเชื่อ ถ้าพูดธรรมะหรือมีมุมมองที่ต่างออกไป ก็จะถูกพระผู้ปกครองขอให้หยุดพูด อยากยกมือไหว้ชาวบ้านเพราะเคารพความเป็นคนของเขาก็ถูกวัฒนธรรมไทยห้าม จะใช้ขนส่งสาธารณะเช่นเรือข้ามฟาก รถเมล์ และจ่ายเงินแบบคนทั่วไปก็ไม่ได้ สรุปคือจะเป็นมนุษย์ปกติก็ไม่ได้ .. แต่ผมคิดว่า คงมีพระน้อยมากที่มองว่าเรื่องพวกนี้ลำบากและตัดสินใจสึกออกไป เพราะการสึกมันลำบากกว่า ผมเองใช้เวลาตัดสินใจและเตรียมตัวราว 2 ปี กว่าจะสึกออกมาได้ นั่นคือ ต้องให้แน่ใจว่าเราพอจะมีอาชีพที่จะเลี้ยงตัวเองได้ ในช่วงเวลานั้น ผมพยายามสอบ Toefl เพื่อหาทุนเรียนต่อ หาแหล่งทุนที่จะช่วยสนับสนุนงานวิจัยชิ้นเล็กๆ แต่ละปีให้ได้ หรือจะขอทุนนั้นนี้ต้องมีคุณสมบัติอย่างไรบ้าง เช่น ต้องมีงานตีพิมพ์ในระดับนานาชาติ ฯลฯ ก็พยายามทำให้ตัวเองมีคุณสมบัติพวกนั้น และเมื่อมั่นใจว่าพร้อมแล้ว จึงสึกออกไป การสึกในกรณีนี้จึงไม่ง่ายคับ ถ้าเทียบกับการเป็นพระต่อไป และแค่เอาบาตรไปยืนหน้าบ้านเขาก็ได้ข้าวกินและได้เงินใช้ ผมไม่ได้หมายความว่า ไม่มีพระดีเลยหรือไม่มีพระที่สนใจธรรมะจริงๆ (โดยไม่สนใจความสบายจากสถานะนั้นเลย) แต่การใช้ชีวิตแบบใดแบบหนึ่งจนเป็นปกติแล้ว มันก็จะไม่ลำบากอะไร ตรงกันข้ามคือคนในนั้นก็จะกลัวที่จะออกไปเริ่มต้นชีวิตใหม่ข้างนอก อาจไม่ต่างกับข้าราชการที่กลัวจะลาออก ทิ้งความมั่นคงในทุกด้านออกไปทำธุรกิจของตน ดังนั้น การมายกย่องข้าราชการว่ามีความอดทน เสียสละ พร้อมจะทำงานรับใช้ประชาชนไปจนเกษียร น่าจะฟังไม่ค่อยขึ้นเท่าไหร่ แบบเดียวกับการบวชมันยากนั่นแหละครับ บทความการเมืองสังคมวัฒนธรรมสิทธิมนุษยชนเจษฎา บัวบาลพุทธศาสนาลาสิกขาบทติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/pN8Rus-l1uU/95808,2021_11_05
ปธ.ไทยสร้างไทย ชี้การใช้ ม.112 มีปัญหา ตีความกว้าง หนุนสภาเป็นพื้นที่ถกเถียง,"Submitted on Fri, 2021-11-05 17:09‘หญิงหน่อย’ ประธานพรรคไทยสร้างไทย เผยผ่านงานเสวนาของมติชน แสดงจุดยืนต่อ ม.112 ชี้กระบวนการใช้กฎหมายมีปัญหา ตีความหมายกว้างเกิน หนุนรัฐสภาเป็นเวทีถกเถียง 2 ฝ่าย หาข้อยุติ สุดารัตน์ เกยุราพันธุ์ ประธานพรรคไทยสร้างไทย 5 พ.ย. 64 สุดารัตน์ เกยุราพันธ์ หรือหญิงหน่อย ประธานพรรคไทยสร้างไทย เผยผ่านงาน ‘เสวนา 42 ปีมติชนสุดสัปดาห์ 4 พรรคประชันวิสัยทัศน์ 2565 ท้าเปลี่ยนประเทศไทย’ จัดโดยมติชนสุดสัปดาห์ ถ่ายทอดสดบนเฟซบุ๊กไลฟ์วันนี้ (5 พ.ย.) เมื่อเวลา 13.03 น. โดยหญิงหน่อยแสดงวิสัยทัศน์ต่อกฎหมาย ม.112 ว่ากระบวนการใช้กฎหมายมีปัญหา ตีความหมายว้าง พร้อมเสนอใช้สภาเป็นเวทีให้ทั้งฝ่ายที่อยากแก้ และไม่อยากแก้ ม.112 มาร่วมถกเถียง ในช่วงท้ายของงานเสวนา จอมขวัญ หลาวเพ็ชร์ พิธีกรของงานเสวนา ถามผู้ร่วมอภิปรายว่า จุดยืนการแก้ ม.112 ของแต่ละพรรคการเมือง เป็นอย่างไร หญิงหน่อย กล่าวว่า แม้ว่าพรรคไทยสร้างไทยจะยังไม่สมาชิกสภาผู้แทนราษฎรในสภา (ส.ส.) แต่ขอแสดงความเห็นต่อประเด็นนี้ว่า กฎหมายหมิ่นประมาททั้งประชาชน และกฎหมายหมิ่นประมาทกษัตริย์ ‘ถ้าคนเท่ากัน ทุกคนต้องมี’ แต่จำเป็นต้องมีการแก้ไขกระบวนการบังคับใช้ ม.112 เนื่องจากมีการบังคับใช้ที่เกินเลย และมีการตีความที่กว้างจนเกินไป จนกลายเป็นการเล่นงานผู้เห็นต่าง หรือฝ่ายตรงข้าม “มีแต่ว่าการใช้กฎหมาย 112 มีการใช้ที่เกินเลย มีการตีความในทางที่กว้าง ประเทศไทยเป็นประเทศแห่งการตีความ มีการตีตวามกฎหมายที่กว้างมาก และโทษกลายเป็นเครื่องมือในการที่เล่นงานฝั่งตรงข้าม ดังนั้น เรื่องของการปรับปรุงแก้ไขในสิ่งที่จำเป็น” สุดารัตน์ กล่าว นอกจากนี้ ประธานพรรคไทยสร้างไทย เสนอใช้สภาเป็นเวทีให้ผู้ที่เห็นด้วย และไม่เห็นด้วยกับการแก้กฎหมายมาร่วมถกเถียงกันเป็นทางออกเชิงสันติวิธี และเป็นพื้นที่พูดคุยกันอย่างปลอดภัย “ถ้ามันมีเวทีที่สามารถคุยกันด้วยเหตุด้วยผลในสภา เป็นเรื่องทึ่ดี เป็นสันติวิธีที่จะไม่เห็นคนเห็นต่างซ้ายและขวารุนแรงใส่กัน …และก็อยากที่จะเห็นสภาทำหน้าที่นี้อย่างจริงจัง เพื่อที่จะรักษาสถาบันพระมหากษัตริย์ และรักษาไว้ซึ่งความเป็นธรรมต่อผู้ที่ถูกเล่นงานในคดีนี้” หญิงหน่อย กล่าวปิดท้าย ทั้งนี้ การแก้/ยกเลิก ม.112 กลายเป็นประเด็นถกเถียงกันในสังคมเป็นวงกว้าง หลังคณะราษฎร รุ่นใหม่ จัดกิจกรรมชุมนุมทางการเมือง “ราษฎรประสงค์ยกเลิก 112” ที่บริเวณแยกราชประสงค์ เรียกร้องให้มีการยกเลิก ม.112 จนมีหลายฝ่ายพรรคการเมืองออกมาแสดงจุดยืนทั้งหนุนแก้/ยกเลิก และค้านแก้ไข ม.112 ขณะที่เมื่อ 2 วันก่อนหน้านี้ พรรคเพื่อไทย ซึ่งเป็นพรรคการเมืองใหญ่ทางฝ่ายค้านที่หญิงหน่อยเคยเป็นสมาชิกก่อนแยกตัวออกมาตั้งพรรคไทยสร้างไทย ก็ออกมาแสดงจุดยืนล่าสุดต่อ ม.112 ว่าไม่ยกร่างแก้ ม.112 เอง แต่ยินดีเป็นสะพานผลักดันวาระเข้าสภา หากมีประชาชนยื่นของแก้ ม.112 เข้ามา ข่าวที่เกี่ยวข้อง 'ก้าวไกล' แถลงชัดจุดยืนแก้ไข ม.112-เพื่อไทยพร้อมเป็นสะพาน แต่ไม่ร่วมเสนอในนามฝ่ายค้าน ประมวลท่าทีฝ่ายการเมืองต่อยกเลิก/แก้ ม.112 ข่าวการเมืองสิทธิมนุษยชนสุดารัตน์ เกยุราพันธุ์พรรคำไทยสร้างไทยม.112มติชนเสรีภาพการแสดงออกติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/vxKfYbKl3vQ/95807,2021_11_05
สึกปรับห้าหมื่น: ปัญหาการศึกษาระดับอุดมศึกษาของคณะสงฆ์ไทย 1,"Submitted on Fri, 2021-11-05 16:30พระบ้านนอก ที่พุทธศาสนิกชนและประชาชนทั่วไปเห็นว่ามีพระเณรเข้ามาสมัครเรียนในมหาวิทยาลัยสงฆ์กันมากมาย แต่ไม่เห็นมีใครอยากลาสิกขา (สึก) ระหว่างเรียนเลยสักรูป ไม่ใช่เป็นเพราะพวกเขาสบายเกินไปจนไม่อยากสึกแต่อย่างใด แต่เป็นเพราะทางมหาวิทยาลัยสงฆ์ทั้ง 2 สถาบัน คือ มหาวิทยาลัยมหามกุฏราชวิทยาลัย (มมร.) และ มหาวิทยาลัยมหาจุฬาลงกรณราชวิทยาลัย (มจร.) ได้ออกมาตรการในรูปแบบของระเบียบและประกาศ มาบังคับใช้กับพระเณรผู้สมัครเรียน โดยที่พวกเขาไม่รู้ตัว จนกระทั่งหลังวันปฐมนิเทศไปแล้ว หรือหลังจากเปิดเรียนไปแล้ว ทำให้ไม่สามารถลาสิกขาได้จนกว่าจะสำเร็จการศึกษาจึงจะลาสิกขาได้โดยไม่ถูกปรับห้าหมื่นบาท (ในกรณีสึกแล้วไม่เข้ารับปริญญา) หรือหลังจากเข้าร่วมพิธีปริญญาบัตรเสร็จสินไปแล้ว จึงสามารถลาสิกขาได้โดยไม่ถูกปรับห้าหมื่นบาท (กรณีบวชจนถึงวันรับปริญญา) หรือทางมหาวิทยาลัยสงฆ์อนุญาตให้ลาสิกขาระหว่างเรียนและศึกษาต่อจนสำเร็จการศึกษาได้ แต่มีเงื่อนว่าต้องจ่ายค่าปรับบวกกับค่าเทอมรวมกันแพงมากกว่านิสิตนักศึกษาฝ่ายคฤหัสถ์ที่เรียนตั้งแต่ปี 1 ถึงปีสุดท้ายเกือบ 2 เท่า เพื่อเป็นเงื่อนไขในการบังคับพระเณรในหมาวิทยาลัยสงฆ์ไม่ให้ลาสิกขาได้ จนกว่าจะจบหลักสูตร 1. เงินมัดจำกันสึก: การบังคับใช้ระเบียบ มมร. และประกาศ มจร. ที่ส่งผลกระทบต่อผู้สมัครเรียนและครอบครัวของผู้สมัครเรียน ทางมหาวิทยาลัยสงฆ์ทั้ง 2 สถาบันมีมาตรการออกมา 2 ฉบับ คือ ระเบียบมหาวิทยาลัยมหามกุฏราชวิทยาลัย ว่าด้วยการปฏิบัติงานสำหรับนักศึกษาคฤหัสถ์ พ.ศ. 2544 และ ประกาศมหาวิทยาลัยมหาจุฬาลงกรณราชวิทยาลัย เรื่อง ค่าธรรมเนียมการศึกษาระดับปริญญาตรี พ.ศ. 2558 เพื่อบังคับพระเณรผู้สมัครเรียนเหล่านั้นให้ต้องบวชตลอดหลักสูตรจนกว่าจะสำเร็จการศึกษา หรือรับปริญญาไปแล้ว โดยที่พระเณรผู้สมัครเรียนเหล่านั้นรู้เท่าไม่ถึงการณ์ ไม่เคยรู้เรื่องนี้ล่วงหน้ามาก่อน และไม่ประสงค์จะบวชตลอดหลักสูตรตั้งแต่แรกด้วย มีพระเณรบางส่วนที่เพิ่งเรียนจบชั้นมัธยมศึกษาปีที่ 6 จากโรงเรียนพระปริยัติธรรม (โรงเรียนวัด) มาใหม่ๆ เข้ามาสมัครเรียนในมหาวิทยาลัยสงฆ์ แต่ยังมีความประสงค์จะอุปสมบทเป็นพระภิกษุเพื่ออุทิศให้กับทางบ้าน แต่ในขณะนั้นอายุยังไม่ครบ 20 ปี จึงต้องบวชเรียนเป็นเณรไปพลางก่อน เมื่ออายุครบ 20 ปี บริบูรณ์แล้ว จึงจะอุปสมบทเป็นพระภิกษุเพื่ออุทิศส่วนกุศลให้กับทางบ้านตามความมุ่งที่ได้ตั้งใจเอาไว้ แต่ไม่ต้องการบวชจนสำเร็จการศึกษา หรือหลังรับปริญญาแต่อย่างใด แต่กลับต้องถูกบังคับให้บวชยาวนานตามหลักสูตร 4 - 5 ปี อย่างไม่เป็นธรรม เพราะถูกบังคับให้บวชยาวนานเกินกว่ากำหนดที่พระเณรผู้สมัครเรียนเหล่านั้นได้ตั้งใจเอาไว้ตั้งแต่แรก ก่อนที่พวกเขาจะเข้ามาสมัครเรียนในมหาวิทยาลัยสงฆ์ด้วยซ้ำ เป็นการละเมิดเจตจำนงที่แท้จริงของผู้บวช ซึ่งเป็นการมหาวิทยาลัยสงฆ์ ทั้ง 2 สถาบัน นี้ ได้ใช้มาตรการ ทั้ง 2 ฉบับนี้ ตั้งกำแพงค่าปรับไว้สูงลิบลิ่วเพื่อหวังจะไม่ให้พระเณรทั้งหลายสึกได้ รวมถึงพระเณรที่บวชเข้ามาเพื่ออุทิศส่วนกุศลให้กับทางบ้านในช่วงที่เข้ามาสมัครเรียนใหม่ๆ ด้วย ที่ไม่ประสงค์จะบวชนานตลอดหลักสูตร แต่กลับถูกบังคับไม่ให้สึกได้ หลังจากสมัครเรียนไปแล้ว จนกว่าจะเรียนจบตามหลักสูตร 4-5 ปี หรือหลังงานรับปริญญาเสร็จสิ้นไปแล้ว ลักษณะการบังคับใช้ระเบียบและประกาศของมหาวิทยาลัยสงฆ์ทั้ง 2 สถาบัน ระเบียบ มมร. ฉบับ ปี 44 ข้อ 9 (1) (2),ระเบียบ มมร. (ฉบับใหม่) ปี 54 ข้อ 45.1.11 (1) (2) และ ประกาศ มจร. ฉบับ ปี 58 ข้อ 5 รายการ ุ6. (ในตาราง) ระเบียบและประกาศ ทั้ง 3 ฉบับนี้ เรียกรวมๆ กัน ว่า “ระเบียบสึกปรับห้าหมื่น” ระเบียบ มมร. สึกปรับห้าหมื่นโดยใช้วลีว่า “ต้องชำระค่าบำรุงมหาวิทยาลัย” ประกาศ มจร. สึกปรับห้าหมื่นโดยใช้วลีว่า “ค่าธรรมเนียมเปลี่ยนสถานภาพความเป็นบัณฑิต” ถึงแม้ว่า มหาวิทยาลัยสงฆ์ทั้ง 2 สถาบัน จะเลือกใช้คำและวลีในทางกฎหมายที่แตกต่างกัน แต่ระเบียบ มมร. ฉบับ ปี 44 ข้อ 9 (1) (2) , ระเบียบ มมร. (ฉบับใหม่) ฉบับ ปี 54 ข้อ 45.1.11 (1) (2) และ ประกาศ มจร. ฉบับ ปี 58 ข้อ 5 รายการ ุ6. (ในตาราง) แต่ในระเบียบและในประกาศทั้ง 3 ข้อนี้ ก็มีจุดประสงค์เดียวกัน คือ เพื่อบังคับไม่ให้พระเณรสึกได้หลังจากสมัครเรียนไปแล้ว ยกเว้นต้องทิ้งการเรียนแล้วสึก หรือไม่ก็สึกแล้วกลับมาสมัครเรียนชั้นปีที่ 1 ใหม่ในปีถัดไป จึงจะไม่ถูกปรับ ระเบียบนักศึกษา มมร. แบ่งออกเป็น 2 ส่วน คือ ส่วนที่ 1 ระเบียบนักศึกษาฝ่ายบรรพชิต (พระ) ส่วนที่ 2 ระเบียบนักศึกษาฝ่ายคฤหัสถ์ (โยม) แต่ในที่นี้จะกล่าวถึงเฉพาะระเบียบที่เป็นเงื่อนไขให้ต้องสึกปรับห้าหมื่นเท่านั้น อย่างที่ทราบกันดีว่า เรื่องการลาสิกขานั้นเป็นเรื่องของบรรพชิต (พระ) เพียงเท่านั้น ไม่ใช่เรื่องของโยมแต่อย่างใด แต่ทางมหาวิทยาลัยมหามกุฏราชวิทยาลัย (มมร.) กลับเอาเงื่อนไขสึกปรับห้าหมื่นของฝ่ายบรรพชิต (พระ) ไปบัญญัติไว้ในส่วนของคฤหัสถ์ (โยม) ซึ่งมันผิด! และส่อพิรุธ! ปกติพระก็จะเลือกอ่านระเบียบมหาลัยสงฆ์เฉพาะในส่วนของพระเท่านั้น เพราะพวกเขาบวชเรียน และมีระเบียบบัญญัติไว้สำหรับเป็นแนวทางปฏิบัติตนของพระในมหาวิทยาลัยสงฆ์โดยเฉพาะอยู่แล้ว โดยที่ไม่จำเป็นต้องไปอ่านระเบียบสำหรับฤหัสถ์ ดังนั้น พระจึงพลาดการรับรู้ระเบียบสึกปรับห้าหมื่นไปโดยปริยาย เพราะข้อความมันถูกบัญญัติไว้ในส่วนของโยม ทำให้ผู้สมัครเรียนฝ่ายพระไม่รู้ด้วยซ้ำว่าต่อไปถ้าสึกในระหว่างเรียนจะโดนอะไรบ้าง?! แต่ผู้ที่มีโอกาสจะได้อ่านเจอระเบียบนี้มากที่สุดกลับเป็นนักศึกษาฝ่ายโยมที่ไม่ได้บวช แต่ถึงกระนั้นนักศึกษาฝ่ายโยมส่วนใหญ่ก็แทบจะไม่รู้จักระเบียบสึกปรับห้าหมื่นนี้เสียด้วยซ้ำ แต่กลับถูกบัญญัติไว้ในระเบียบสำหรับคฤหัสถ์แบบงงๆ ระเบียบมหาวิทยาลัยมหามกุฏราชวิทยาลัย ว่าด้วยการปฏิบัติงานสำหรับนักศึกษาคฤหัสถ์ พ.ศ. 2544 เรียกสั้นๆ ว่า “ระเบียบ มมร. ฉบับ ปี 44” ข้อ 9 (1) (2) บัญญัติไว้ว่า “ข้อ 9 นักศึกษาที่ลาสิกขาจากเทศพระภิกษุ สามเณร และศึกษาต่อจนสำเร็จการศึกษาให้ถือแนวปฏิบัติตามระเบียบนี้ คือ ต้องปฏิบัติงานรวมระยะเวลาแล้วไม่น้อยกว่า 3 เดือน และต้องชำระค่าบำรุงมหาวิทยาลัยตั้งแต่ห้าหมื่นบาทขึ้นไป แต่ไม่เกินหนึ่งแสนบาท จึงจะมีสิทธิ์ขอใบรับรองผลการเรียนจบตามหลักสูตร ใบแจ้งผลการศึกษาและรับปริญญา ทั้งนี้โดยสภาวิชาการเป็นผู้ประกาศกำหนด” นอกจากนี้ ยังมี ข้อ 11 อีกข้อหนึ่งใน ที่บัญญัติให้เรื่องของการตีความในระเบียบนี้เป็นหน้าที่ของอธิการบดีโดยมีสภาวิชาการเห็นชอบให้เป็นผู้วินิจฉัยชี้ขาดเท่านั้น ถึงจะเป็นอันยุติ ระเบียบมหาวิทยาลัยมหามกุฏราชวิทยาลัย ว่าด้วยการปฏิบัติงานสำหรับนักศึกษาคฤหัสถ์ พ.ศ. 2544 ข้อ 11 บัญญัติไว้ว่า “ข้อ 11 ในกรณีที่ต้องมีการตีความตามระเบียบนี้ ให้อธิการบดีโดยความเห็นชอบของสภาวิชาการเป็นผู้วินิจฉัยและตัดสินชี้ขาดแล้วถือเป็นอันยุติ” ประกาศมหาวิทยาลัยมหาจุฬาลงกรณราชวิทยาลัย เรื่อง ค่าธรรมเนียมการศึกษาระดับปริญญาตรี พ.ศ. 2558 นี้ เรียกสั้นๆ ว่า “ประกาศ มจร. ฉบับปี 58” มีเงื่อนไขที่บังคับพระเณรไม่ให้ลาสิกขาจนกว่าจะสำเร็จการศึกษา ถูกบัญญัติไว้ใน ข้อ 5 ในตารางรายการ-จำนวนเงิน ข้อ 6. ได้บัญญัติไว้ว่า “6. ค่าธรรมเนียมเปลี่ยนสถานภาพความเป็นบัณฑิตจากบรรพชิตเป็นคฤหัสถ์ ก่อนเข้าร่วมพิธีประสาทปริญญา 50,000 บาท” “ค่าเปลี่ยนสถานภาพ (ค่าปรับ) จากบรรพชิตเป็นคฤหัสถ์ก่อนเข้าร่วมพิธีประสาทปริญญา” ข้อความนี้ความหมายไม่ได้หมายเฉพาะช่วงเวลาหลังเรียนจบแล้วลาสิกขาก่อนเข้าร่วมพิธีประสาทปริญญาเท่านั้น แต่หมายความรวมถึงตั้งแต่วันแรกที่เราสมัครเรียนเข้ามาแล้ว ไปจนถึงวันจบหลัสูตร เขาจึงอนุญาตให้เราสึกได้โดยไม่ถูปรับห้าหมื่นบาท แต่ถ้าเป็นพระหรือเณรมาสมัครเรียนยังไม่จบหลักสูตรสึกแล้วสึกต้องถูกปรับห้าหมื่นบาท (ยกเว้นสึกแล้วทิ้งการเรียนไม่โดนปรับ) ถ้าจะพูดให้ชัดเจนขึ้นไปอีกก็คือ ตั้งแต่วันแรกที่ผู้พระเณรสมัครเรียนเข้ามา ในขณะที่บวชอยู่ หลังจากนั้นไม่ว่าจะสึกตอนไหน สึกในชั้นปีที่เท่าไหร่ ถ้าสึกคุณสึกก่อนเรียนจบ หรือบวชจนเรียนจบแล้ว แต่สึกเข้าร่วมพิธีประสาทปริญญา (สึกจากพระเข้ารับปริญญาเป็นโยม) ก็ต้องจ่ายค่าเปลี่ยนสถานภาพ (ค่าปรับ) 50,000 บาท ให้กับทางมหาวิทยาลัยสงฆ์อยู่ดี ใน ประกาศ มจร. ฉบับปี 58 ยังมีอีกเงื่อนไขอีกอย่างหนึ่งที่บัญญัติไว้ใน ข้อที่ 7 เป็นเงื่อนไขให้สามารถปรับลดค่าปรับในข้อ 6 (ในตาราง) ลงได้อีก ซึ่งบัญญัติในประกาศข้อ 7 ได้บัญญัติไว้ว่า “ข้อ 7 กรณีที่มีเหตุผลและความจำเป็นพิเศษ อธิการบดีจะอนุญาตให้เก็บค่าธรรมเนียมซึ่งไม่เป็นไปตามที่กำหนดไว้ในประกาศนี้ก็ได้ ทั้งนี้ อาจขอความเห็นของคณะกรรมการการเงินและทรัพย์สินเพื่อประกอบการพิจารณา” เงื่อนไขในข้อ 7 นี้ หมายความว่า ตามประกาศ ข้อ 5 (ในตารางรายการ ที่ 6.) ทางมหาวิทยาลัยมหาจุฬาลงกรณราชวิทยาลัย จะปรับนิสิตบรรพชิต 50,000 บาทหรือน้อยกว่านั้นก็ได้ แต่ต้องไม่เกิน 50,000 บาท ในกรณีที่นิสิตบรรพชิตมีเหตุจำเป็น หรือมีเหตุสุดวิสัยต้องลาสิกขาระหว่างเรียน แต่ในความเป็นจริงแล้ว ข้อ 7 ยิ่งแทบไม่ใครรู้จักเลย ต่อให้เจ้าที่แจ้ง (ภายหลัง) แก่นิสิต ก็ไม่เอ่ยข้อถึงข้อ 7 ด้วย สรุปแล้ว ก็ปรับห้าหมื่นถ้วน อยู่ดี ถึงแม้ มมร. จะออกระเบียบมาใหม่ในอีก 10 ปี ต่อมา แต่ทาง มมร. ก็ไม่ลืมที่จะเอาข้อความ “สึกปรับห้าหมื่น” ในระเบียบเก่า เมื่อ 10 ปี ก่อน มาใส่ไว้ในระเบียบใหม่ในอีก 10 ปีหลัง คือเอาข้อความ “สึกปรับห้าหมื่น” ข้อ 9 (1) (2) ในระเบียบ มมร. ฉบับ ปี 44 มาใส่ไว้ในหมวด 9 การสำเร็จการศึกษา ข้อ 45.1.11 (1) (2) ของระเบียบ มมร. ฉบับ ปี 54 ดังนี้ ระเบียบมหาวิทยาลัยมหามกุฏราชวิทยาลัยว่าด้วยการปฏิบัติงานสำหรับนักศึกษาคฤหัสถ์ พ.ศ. 2544ข้อ 9 (1)(2) ระเบียบมหาวิทยาลัยมหามกุฏราชวิทยาลัยว่าด้วยการศึกษาระดับปริญญาตรี พ.ศ. 2554หมวด 9 การสำเร็จการศึกษา ข้อ 45.1.1(1)(2) 2. ผลกระทบที่เกิดขึ้นกับนิสิตนักนักศึกษาฝ่ายบรรพชิตจากการบังคับใช้ระเบียบและประกาศสึกปรับห้าหมื่น พระเณรที่ไม่รู้เรื่องรู้ราว บวชมาตั้งแต่ชั้นมัธยมปลาย ไปสมัครเรียนที่มหาวิทยาลัยสงฆ์ในนามของพระหรือเณร (โดยรู้เท่าไม่ถึงการณ์) พอสึกก็ต้องพบจุดจบเหมือนกัน คือ ถ้าไม่จ่ายค่าปรับห้าหมื่นบาทก็ต้องออกจากมหาลัยสงฆ์ ทิ้งการเรียนไปเปล่าๆ ไม่ได้เรียนเรียนต่อ เพราะถ้าบวชมาสมัครเรียนแล้วลาสิกขาในระหว่างเรียน (ลาสิกขาขณะยังไม่สำเร็จการศึกษา) และยังประสงค์จะเรียนต่อไปอีกจนจบหลักสูตร สิ่งที่ผู้สึกจะต้องโดนต่อจากนี้คือ ค่าเทอมที่จ่ายไปแล้วตอนบวช + ค่าปรับห้าหมื่นบาท + ค่าเทอมที่ต้องจ่ายแพงราคาเดียวกับโยมในเทอมถัดๆ ไปอีกต่างหาก จนกว่าจะเรียนจบหลักสูตร ซึ่งผู้สึกจะต้องจ่ายแพงยิ่งกว่าฝ่ายคฤหัสถ์ (โยม) ที่เรียนในมหาวิทยาลัยสงฆ์ด้วยกันตั้งแต่ชั้นปีที่ 1 จนถึงปีสุดท้าย (แพงกว่าโยมเกือบ 2 เท่า) ทำให้นิสิตนักศึกษาฝ่ายบรรพชิต (พระ) หวาดกลัวการลาสิกขาเป็นอย่างยิ่ง จนต้องบวชยาวตลอดหลักสูตรด้วยความจำนน “นี่มันไม่ใช่การบวชเพราะศรัทธาเหมือนก่อนสมัครเรียนอีกต่อไป แต่เป็นการบวชเพราะถูกบังคับให้บวชยาวหลังสมัครเรียนต่างหาก” ภายใต้กฎระเบียบและประกาศของมหาวิทยาลัยสงฆ์ทั้ง 2 สถาบัน นี้ ทำให้ผู้บวชไม่มีทางเลือก ต้องยอมบวชตามความประสงค์ของผู้ออกระเบียบสึกปรับห้าหมื่นเท่านั้น สุดท้ายถ้าผู้ลาสิกขาอยากจะเรียนต่อก็ต้องจ่ายค่าปรับ 50,000 บาท ให้กับทางมหาวิทยาลัยสงฆ์ ถ้าผู้บวชต้องการลาสิกขาโดยไม่ต้องถูกปรับห้าหมื่นบาท ผู้ลาสิกขาจะต้องทำการด็อบการเรียนไว้ก่อนสิกขา แต่ถ้ากลับมาศึกษาต่ออีกเมื่อไหร่ก็ต้องกลับมาบวชใหม่อีกด้วยเช่นกัน แต่อย่าลืมว่าการอุปสมบท (บวชเป็นพระ) แต่ละครั้ง ย่อมมีค่าใช้จ่ายสูง หรือไม่ก็ตัดปัญหาไปเลยโดยการทิ้งการเรียนแล้วลาสิกขามาสมัครเรียนในชั้นปีที่ 1 ใหม่ในปีถัดไป ซึ่งต้องเสียเวลาเรียนไปอีกเป็นปีๆ หรืออาจจะหลายปีกว่านั้น ถ้าสึกในขณะที่เรียนในชั้นที่สูงกว่าชั้นปีที่ 1 ขึ้นไปแล้วลาสิกขากลับมาสมัครเรียนชั้นปีที่ 1 ใหม่ มหาวิทยาลัยสงฆ์ ส่วนใหญ่มีถิ่นทำเลที่ตั้งอยู่ห่างจากตัวเมืองในแต่ละจังหวัดไม่ต่ำกว่า 10 กิโลเมตรขึ้นไป และห่างไกลจากหมู่บ้านที่อยู่ใกล้เคียงกับมหาวิทยาลัยสงฆ์มากที่สุดไม่ต่ำกว่า 2 กิโลเมตร ห่างจากถนนสายหลักไม่ต่ำกว่า 3 กิโลเมตร โดยเฉพาะมหาวิทยาลัยสงฆ์ทางฝั่ง มจร. ในต่างจังหวัดหลายๆ จังหวัด ส่วนใหญ่จะตั้งอยู่ในพื้นที่ที่ห่างไกลและทุรกันดารแทบทั้งสิ้น ห่างไกลจากหมู่บ้าน ห่างไกลจากถนนสายหลักลึกเข้าไปในป่าลึก ห่างไกลจากตัวจังหวัด ตัวอำเภอ หมู่บ้าน และตัดขาดจากโลกภายนอก (โปรดดูในกูเกิ้ลแม็พ) เหล่าบรรดานักบวชทั้งหลายที่มีความต้องการจะบวชตลอดสูตรอยู่แล้ว หรือต้องการบวชนานกว่านั้น ต่างก็พากันแสดงความเห็นว่า “ถึงบวชก็สามารถดูแลพ่อแม่ได้” (พูดไม่คิด) ซึ่งไม่เป็นความจริงในทางปฏิบัติ เพราะ ในโลกของความเป็นจริง ก็เห็นกันจะๆ อยู่แล้วว่า บ้านของพระเณรนิสิตนักศึกษาเหล่านั้นไม่อยู่ติดกับมหาวิทยาลัยสงฆ์หรือวัด หรืออยู่ในพื้นที่หมู่บ้าน หรือในตำบลเดียวกับที่มหาวิยาลัยสงฆ์ตั้งอยู่ อีกอย่างผู้ปกครองก็ไม่กล้าบอก เพราะกลัวกระทบการเรียน ทั้งๆ ที่การลาสิกขา ทำให้พวกเขาใช้ยานพาหนะส่วนตัวไปกลับได้ ในระยะทางต่างหมู่บ้าน ต่างตำบล ต่างอำเภอ ระหว่างบ้านพระเณรนิสิตนักศึกษากับ ม.สงฆ์ และสามารถดูแลพ่อแม่ผู้ปกครองทางบ้านหลังเวลาเรียนได้ โดยไม่ต้องทิ้งการเรียน หรือลาออกมาสมัครเรียนปี 1 ใหม่ในปีถัดไป แต่กฎหมายเกณฑ์บวชก็ไม่อนุญาตให้ผู้บวชเรียนให้ทำเช่นนั้นได้ ในเมื่อกฎหมายเกณฑ์บวชตลอดหลักสูตรไม่อนุญาตสึกได้ หรืออนุญาตให้สึกได้ด้วยเงินห้าหมื่นบาทที่ไม่ใช่การจ่ายเหมารวมตลอดหลักสูตรทีเดียวให้เท่ากับของโยมสำหรับผู้ที่สึกระหว่างเรียน ตามที่พระเถรานุเถระทั้งหลายได้หลอกลวงพระเณรนิสิตนักศึกษา เพราะหลังจากสึกไปแล้วและจ่ายค่าปรับห้าหมื่นบาทไปแล้ว ก็ยังต้องจ่ายค่าเทอมในราคาเดียวกับโยมในเทอมถัดไปเรื่อยๆ อีกเหมือนเดิม จนกว่าจะจบหลักสูตร และได้จ่ายแพงมากกว่าโยมที่เข้ามาเรียน ม.สงฆ์ ตั้งแต่ปีแรกจนถึงปีสุดท้ายเกือบ 2 เท่า ด้วยเหตุผลทางกฎหมายดังกล่าวนี้ พ่อแม่ผู้ปกครองที่ล้มป่วยอยู่ทางบ้าน ที่มีลูกหลานบวชเรียนที่ ม.สงฆ์ ถึงแม้บ้านของผู้บวชเรียนจะอยู่ในเขตจังหวัดเดียวกันกับที่มหาวิทยาลัยสงฆ์ตั้งอยู่ พ่อแม่ที่ไม่สบายก็ไม่อยากให้ลูกหลานได้รับรู้เรื่องที่ตัวเองไม่สบาย เพราะกลัวลูกหลานจะเป็นกังวล ไม่มีกะใจแก่เรียน เพราะกลัวจะสึกออกมาดูแลแล้วถูกปรับห้าหมื่นบาท หรือกลัวลูกหลานต้องทิ้งการเรียน จึงไม่อยากบอกลูกหลานให้ได้รับรู้ ทั้งๆ ที่ไม่อยากให้ลูกหลานบวชยาวนานขนาดนั้นตั้งแต่แรก แค่อุทิศส่วนบุญให้กับทางบ้านหลังเรียนจบ ม. ุ6 จากโรงเรียนพระปริยัติธรรม (โรงเรียนวัด) ก็เท่านั้นเอง แต่ลูกหลานของพวกเขากลับต้องได้บวชไปอีกยาวนานตลอดหลักสูตร จนกว่าจะเรียนจบ และไม่ได้อยู่ดูแลรับใช้พ่อแม่ผู้ปกครองของตัวเองหลังเลิกเรียนที่อยู่ตามลำพังในแต่ละวัน และมีญาติผู้ใหญ่ที่มีภาระต้องดูแลครอบครัวอีกเช่นกันที่แวะมาดูแลกันได้เฉพาะบางเวลาเท่านั้น กว่าพระเณรที่มาบวชเรียนจะรู้เรื่องอีกทีก็ตอนท่านอามการทรุดหนักแล้ว กว่าจะเรียนจบกว่าจะได้ลาสิกขาออกมาก็ไม่เหลือผู้มีอุปการคุณอยู่บนโลกใบนี้แล้ว พระเณรบางครอบครัวถึงขั้นต้องนำอัฐิพ่อแม่ผู้ล่วงลับไปร่วมงานรับปริญญาถึง มจร. ส่วนกลางเลยก็มี และได้ทำบุญกระดูกในงานรับปริญญาไปพร้อมกันด้วย ส่วนพ่อแม่ที่ยังมีชีวิตอยู่กว่าจะได้ลูกชายกลับคืนสู่เย้าเรือนก็บวชเกินกำหนดไปแล้วหลายปี ด้วยการใช้กฎหมายบังคับ ซึ่งเป็นการกระทำที่เกินกว่าเหตุของมหาวิทยาลัยสงฆ์ไทย เพราะฝืนเจตจำนงของผู้บวชและครอบครัวของพวกเขา โดยไม่แจ้งเตือนล่วงหน้า แต่มาแจ้งเตือนภายในเวลาที่แก้ข้อมูลอะไรไม่ทันแล้ว และพระเณรต้องบวชกันไปอีกยาวนานจนกว่าจะจบหลักสูตร และดูเหมือนว่าองค์กรของคณะสงฆ์ไทยกำลังบังเบียดกัดกินสังคมมากขึ้นเรื่อยๆ ทุกวัน จนเริ่มทำลายสถาบันครอบครัว ต่อให้พระเณรนิสิตนักศึกษามีบ้านในเขตอำเภอเดียวกับที่มหาวิทยาลัยสงฆ์ตั้งอยู่ และมีรถมอเตอร์ไซค์ที่ (ถึงแม้จะไม่มีรถยนต์ที่ติดฟิล์มกระจกจนมืดสนิทให้พระเณรขับได้เหมือนพระเณรรูปอื่นที่มีฐานะดีพอสมควร) ที่ให้ขับไปกลับได้เวลามาไปเรียน มีงานที่สามารถหารายได้ส่งตัวเองเรียนได้โดยไม่ต้องรบกวนพ่อแม่ให้เขาได้ทำหลังเลิกเรียนหรือในวันหยุด ถึงจะทางบ้านจะมีปัจจัยพื้นฐานเหล่านี้รองรับอยู่ แต่ฐานะทางครอบครัวก็ไม่มีเงินมากพอที่จะจ่ายค่าปรับที่แพงลิบลิ่วเพื่อไถ่ถอนตัวเองให้สึกกลับบ้านให้กลับไปสู่จุดนั้นได้ เพราะ ค่าปรับ 50,000 บาท + ค่าเทอมราคาเดียวกับโยมหลังสึก + ค่าเทอมที่เคยไปแล้วตอนบวช = จ่ายแพงกว่าโยมที่เรียนตั้งแต่ปีหนึ่งถึงปีสุดท้ายถึง เกือบ 2 เท่า ซึ่งไม่ยุติธรรมเลยแม้แต่น้อย ทำให้ผู้ที่ไม่ประสงค์จะบวชตลอดหลักสูตรแต่แรกต้องจำใจบวชยาวไปเรื่อยๆ จนจบหลักสูตร เว้นเสียแต่ว่า ทางมหาวิยาลัยสงฆ์ทั้ง 2 สถาบัน จะยกเลิกมาตรการสึกปรับในรูปแบบต่างๆ ให้หมดไปจาก ม.สงฆ์ แล้วหันมาใช้วิธีการตามปกติ คือ ให้จ่ายค่าเทอมย้อนหลังเฉพาะส่วนต่างจนครบเท่าโยมในสาขาเดียวกันในแต่ละเทอมในช่วงที่บวชอยู่ โดยไม่ต้องมีการสึกปรับใดๆ ทั้งสิ้น ซึ่งยุติธรรมและสมเหตุสมผลกว่า (แต่ ม.สงฆ์ ก็หลีกเลี่ยง) ถ้ามหาวิทยาลัยสงฆ์เลือกใช้วิธีที่ยุติธรรมแล้ว ต่อให้การสึกระหว่างเรียนต้องแลกกับเงื่อนไขที่มหาวิทยาลัยตัดสิทธิ์ไม่ให้เข้าร่วมพิธีประสาทปริญญาบัตร แล้วให้รับทางไปรษณีย์แทน ผู้ที่สึกระหว่างเรียนก็ยินดีอย่างยิ่ง และพร้อมที่จะยอมรับเงื่อนไขนี้จากใจจริง และยินดีด้วยซ้ำที่จะไม่เช้าร่วมพิธีพิธีประสาทปริญญาบัตร แต่ระเบียบและประกาศของทางมหาวิทยาลัยสงฆ์ทั้ง 2 สถาบัน ก็ไม่อนุญาตให้ทำเช่นนั้นได้เลย เพราะโยมที่เข้ามาเรียน ม.สงฆ์ ตั้งแต่ปีแรกถึงปีสุดท้ายก็ไม่ได้จ่ายแพงขนาดนั้น แต่พระเณรที่เข้ามาสมัครเรียนแท้ๆ เคยเป็นนักบวชให้กับวงการสงฆ์มาก็แล้ว ทิ้งครอบครัวและความรับผิดชอบทางบ้านมาเป็นแรงงานให้กับองค์กรสงฆ์ทั้งภาคเช้าและภาคค่ำมาก็แล้ว ถึงค่าเทอมเขาจะถูกกว่าโยม แต่ก็ถูกกว่าโยมประมาณแค่ 2,000 บาท เอง และสามารถจ่ายส่วนต่างคืนย้อนหลังให้เสมอกันกับค่าเทอมของโยมได้ด้วย โดยไม่ต้องปรับ 50,000 บาท ก็ได้ หลังจากที่สึก (แต่ ม.สงฆ์ ก็ไม่ทำเช่นนั้น กลับหลีกเลี่ยงวิธีดังกล่าวนี้) แถมสึกออกมา ม.สงฆ์ ยังได้ค่าเทอมจากเขาเพิ่มขึ้นอีก แต่ทำไม ม.สงฆ์ ถึงต้องไปปรับเงิน 50,000 บาท กับเขาอีก มันสมเหตุสมผลแล้วหรือ? นี่หรือคือวิธีการจรรโลงพระพุทธศาสนาที่ดีที่สุดที่องค์กรของคณะสงฆ์ไทยจะคิดขึ้นมาได้ ? วิธีการจัดการกับผู้ที่สึกระหว่างเรียน ของมหาวิทยาลัยสงฆ์ทั้ง 2 สถาบัน (มมร. และ มจร.) วิธีที่ ม.สงฆ์ หลีกเลี่ยงไม่ใช้ วิธีที่ ม.สงฆ์ เลือกใช้ ค่าเทอมที่เคยจ่ายไปแล้วตอนบวช + จ่ายชดเชยส่วนต่างย้อนหลังให้ได้ค่าเทอมเท่ากันกับโยมในสาขาเดียวกันในแต่เทอมที่บวชอยู่ + ค่าเทอมเท่าโยมในเทอมที่เหลือหลังจากสึกไปแล้ว ค่าเทอมที่เคยจ่ายไปแล้วตอนบวช + ค่าปรับห้าหมื่น + ค่าเทอมเท่าโยมในเทอมที่เหลือหลังจากสึกไปแล้ว = ได้จ่ายแพงมากกว่าโยมที่เรียน ม.สงฆ์ ตั้งแต่ปีหนึ่งถึงปีสุดเกือบ 2 เท่า ยุติธรรม ไม่ยุติธรรม ระเบียบและประกาศของมหาวิทยาลัยสงฆ์ทั้ง 2 สถาบัน นอกจากจะเป็นกฎหมายทำลายสถาบันครอบครัวแล้ว ยังเป็นกฎหมายบั่นทอนศักดิ์ศรีความเป็นมนุษย์ด้วย เพราะการที่พระเณรถูกเกณฑ์ให้บวชตลอดหลักสูตร เป็นที่ดูหมิ่นดูแคลนของเหล่าบรรดาพระเถรานุเถระทั้งหลาย หาว่าพระหนุ่มเณรน้อยที่เข้ามาบวชเรียนเหล่านี้เป็นพวกไม่มีที่ไป จนต้องเข้ามาบวชเรียน ที่บรรดาเหล่าพระเถรานุเถระทั้งหลายจะโขกสับอย่างไรก็ได้ ทั้งที่จริงแล้วมีพระเณรจำนวนมากถูกเกณฑ์ให้บวชยาวตามหลักสูตรหลังสมัครเรียนแบบไม่เต็มใจ ที่ทำให้พวกเขาไม่สามารถสึกไปไหนได้ ด้วยการใช้มาตรการบังคับตามระเบียบและประกาศจากทางมหาวิทยาลัยสงฆ์เอง เป็นสาเหตุที่ทำให้พวกเขาไม่มีที่ไป เหล่าบรรดาพระเถรานุเถระทั้งหลายไม่ได้รักพวกเขาเหมือนลูกเหมือนหลานแต่อย่างใด แต่รักพวกเขาเหมือนเป็นทาสรับใช้ มีแต่ญาติโยมที่มาทำบุญที่คอยส่งข้าวส่งน้ำพวกเขาเท่านั้น ที่รักพวกเขาเหมือนลูกเหมือนหลาน นอกจากนี้ระเบียบและประกาศของมหาวิทยาลัยสงฆ์ทั้ง 2 สถาบัน ยังเป็นกฎหมายที่ละเมิดเสรีภาพขั้นพื้นฐานในการนับถือศาสนาของพลเมืองอีกด้วย และเป็นกฎหมายที่ละเมิดรัฐธรรมนูญ เมื่อละเมิดเสรีภาพขั้นพื้นฐานในการนับถือศาสนาในรัฐธรรมนูญแล้ว ก็ควรเสนอต่อที่สภาเพื่อยกเลิกต่อไป การบวชยาวนานภายใต้ระเบียบนี้ เมื่อผู้สมัครเรียนไม่สามารถลาสิขาได้จนกว่าจะสำเร็จการศึกษา พระเณรเหล่านั้นต้องตั้งหน้าตั้งตาหาเงินทุกวิถีทางเพื่อจะหาเงินมาจ่ายค่าเทอม บ้างก็รบกวนทางบ้าน บ้างก็ต้องรอกิจนิมนต์ซึ่งนานๆ จะมีครั้งหนึ่ง จนต้องขอผ่อนค่าเทอมไปก่อน พระบางรูปต้องประกอบมิจฉาชีพหลอกลวงญาติโยมเพื่อหาเงินมาจ่ายค่าเทอมก็มี ส่วนต่างค่าเทอมของบรรพชิตกับคฤหัสถ์แพงกว่ากันแค่ไหน ? ส่วนต่างค่าเทอมทางฝั่ง มจร. ถ้าบรรพชิตที่ลาสิกขาระหว่างเรียน ต้องจ่ายค่าปรับย้อนหลัง ว่ากันว่าเป็นค่าเทอมย้อนหลัง แต่แพงกว่าส่วนต่างเมื่อเทียบกับโยมและพระที่จ่ายแต่ละเทอม ถ้าบรรพชิตที่ลาสิกขาระหว่างเรียนตั้งแต่ปีแรกเทอมแรก สิ่งที่จะต้องเจอ ถ้ามองให้เห็นภาพรวม ก็คือ จ่ายค่าปรับห้าหมื่นบาท + ค่าเทอมที่จะต้องจ่ายเท่าแพงโยมในเทอมถัดๆ จนกว่าจะเรียนจบ แต่ถ้าลาสิกขาตั้งแต่ชั้นปี 1 เทอม 2 ขึ้นไป มองให้เห็นภาพรวม คือ ค่าเทอมที่จ่ายไปแล้วตอนบวช + ค่าปรับห้าหมื่นบาท + ค่าเทอมที่จะต้องจ่ายเท่าโยมต่อไปอีกในเทอมถัดๆ ไป จนกว่าจะเรียนจบ ค่าเทอมและส่วนต่างระหว่างบรรพชิตกับคฤหัสถ์ แพงกว่ากันเท่าไหร่ มาดูกันครับ ตารางที่ 1 แสดงส่วนต่างค่าเทอมมหาวิทยาลัยมหาจุฬาลงกรณราชวิทยาลัย (มจร.) คณะครุศาสตร์ สาขาการสอนภาษาไทย (ภาคปกติ) ประจำปีการศึกษา 2563 ชั้นปีที่ ภาคเรียนที่ บรรพชิต (บาท) คฤหัสถ์ (บาท) ส่วนต่าง (บาท) 1 1 - 2 5,250 7,750 2,500 2 ” 4,800 7,300 2,500 3 ” 4,450 6,600 2,150 4 ” 4,400 6,500 2,100 5 ” 3,700 3,700 - รวม ” 22,600 31,850 9,250 การบวชเรียน มี 3 กรณี คือ กรณีที่ 1 บวชเรียนตลอดหลักสูตร จนกระทั้งเข้าร่วมพิธีประสาทปริญญาบัตรในเพศบรรพชิตด้วย โดยไม่เปลี่ยนสถานภาพบัณฑิตจากบรรพชิตเป็นคฤหัสถ์ ค่าเทอมนิสิตฝ่ายบรรพชิต ตั้งแต่ชั้นปีที่ 1 ถึง ชั้นปีที่ 5 รวมทั้งสิ้น 22,600 กรณีที่ 2 บวชเรียนจนตลอดหลักสูตร แต่หลังเรียนจบ เลือกที่จะสึกก่อนเข้าร่วมพิธีประสาทปริญญาบัตร (สึกเพื่อเข้ารับปริญญาในงานพิธีประสาทปริญญาบัตร จะต้องจ่ายคือ ค่าเทอมตั้งแต่ชั้นปีที่ 1 ถึง ชั้นปีที่ 5 รวม 22,600 บาท + ค่าเปลี่ยนสถานภาพก่อนเข้าร่วมพิธีประสาทปริญญาบัตร 50,000 บาท รวมทั้งสิ้น 72,600 บาท กรณีที่ 3 บวชเรียนแต่สึกระหว่างเรียน แต่ไม่ประสงฆ์จะบวชอยู่ยาวตลอดหลักสูตร แต่บวชเพื่อสนองคุณบิดามารดาตามระยะเวลาที่ผู้บวชกำหนดเองเท่านั้น หรือมีเหตุจำเป็นให้ต้องสึกจริงๆ เช่น พ่อแม่เจ็บป่วยที่บ้านที่นิสิตจำเป็นต้องกลับบ้านไปดูแลหลังเลิกเรียน โดยมีความจำเป็นต้องใช้ยวดยานพาหนะเที่ยวไปเที่ยวกลับระหว่างบ้านกับมหาวิทยาลับสงฆ์ (ไม่เกี่ยวกับเรื่องสีกาชู้สาว อย่างที่พระเณรส่วนใหญ่นิยมใช้กล่าวหาโจมตีที่ผู้สึก) แต่ไม่ประสงค์ที่จะพักการเรียนหรือทิ้งการเรียนไปโดยปริยาย ค่าใช้จ่ายของการเล่าเรียนจะต่างกันไป หายิ่งลาสิกขาช้าเท่าไหร่ ค่าใช้จ่ายจะลดลง สามารถแจกแจงได้ตามตารางดังนี้ ตารางที่ 2 แสดงค่าใช้จ่ายตลอดหลักสูตรหากลาสิกขาก่อนเข้าร่วมพิธีประสาทปริญญาบัตรในเพศบรรพชิต ชั้นปีที่ ภาคเรียนที่ 1 (บาท) ภาคเรียนที่ 2 (บาท) 1 81,580 80,600 2 79,350 78,100 3 76,850 75,775 4 74,700 73,650 5 72,600 72,600 (เท่ากับกรณีที่2) จะเห็นว่าส่วนต่างค่าเทอมของบรรพชิตกับคฤหัสถ์ตลอดหลักสูตรตั้งแต่ชั้นปีที่ 1-5 ส่วนต่างกันแค่ 9,250 บาท แต่พอสึกมาเรียน กลับต้องได้จ่ายเกินส่วนต่างไปมากถึง 50,000 บาท ค่าเทอมคฤหัสถ์ (โยม) ที่เรียน ม.สงฆ์ ตั้งแต่ ชั้นปีที่ 1-5 รวมทั้งสิ้นเพียง 31,850 บาท แต่ผู้ที่มาสมัครตอนบวชเรียนแล้วสึกมาเรียนตอนเปิดเทอม หรือสึกในระหว่างเรียนในชั้นปีใดชั้นปีหนึ่ง หรือสึกหลังจากเรียนจบแล้ว แต่เข้าร่วมพิธีประสาทปริญญาบัตร ต้องจ่ายแพงถึง 81,850 บาท ซึ่งแพงกว่าค่าเทอมของคฤหัสถ์ (โยม) ที่เข้ามาเรียน ม.สงฆ์ ตั้งแต่ชั้นปีที่ 1 ถึงชั้นปีสุดท้าย เกือบ 2 เท่า. (ยังมีต่อ) บทความการเมืองสังคมวัฒนธรรมการศึกษาสิทธิมนุษยชนพระบ้านนอกศาสนาพุทธศาสนามหามกุฏราชวิทยาลัยมมร.มหาจุฬาลงกรณราชวิทยาลัยมจร.ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/YjRpRpkez0g/95806,2021_11_05
‘จิรายุ’ เร่ง รฟท.แก้ปัญหาลักตัดสายไฟเส้นทางเดินรถไฟฟ้าสายสีแดงก่อนเปิดทางการ ชี้ยังอันตราย,"Submitted on Fri, 2021-11-05 14:39‘จิรายุ’ เร่งการรถไฟฯ แก้ปัญหาลักตัดสายไฟเส้นทางเดินรถไฟฟ้าสายสีแดงก่อนเปิดทางการ อุปกรณ์ป้องกันการบุกรุกยังไม่มีประสิทธิภาพเพียงพอ ชี้ยังเป็นอันตรายต่อประชาชนผู้ใช้งาน 5 พ.ย.2564 ทีมสื่อพรรคเพื่อไทยรายงานว่า จิรายุ ห่วงทรัพย์ ในฐานะประธานคณะกรรมาธิการกิจการศาลองค์กรอิสระองค์กรอัยการรัฐวิสาหกิจองค์การมหาชนพร้อมคณะ แถลงข่าวหลังจากลงพื้นที่ตรวจสอบการเปิดทดลองใช้รถไฟฟ้าสายสีแดงช่วงสถานีรังสิต-บางซื่อ-ตลิ่งชันว่า จากการรับฟังสภาพปัญหา ณ ปัจจุบันได้เปิดทดลองวิ่งโดยให้ประชาชนได้ทดลองใช้บริการฟรีมาตั้งแต่เดือนสิงหาคม และมีกำหนดการจะเปิดให้บริการเก็บเงินภายในเดือนนี้ จิรายุระบุว่าคณะกรรมาธิการฯ มีข้อสังเกตุและข้อทักท้วงไปยังกระทรวงคมนาคมว่า การรถไฟแห่งประเทศไทย(รฟท.) ในฐานะดูแลรถไฟฟ้าสายสีแดงนี้ยังไม่ควรเปิดให้บริการอย่างเป็นทางการเนื่องจากยังไม่ปลอดภัยโดยเฉพาะปัญหาการลักลอบเข้ามาตัดสายไฟของทางเดินรถไฟฟ้าที่บริเวณสถานี รังสิตและบริเวณสถานีตลิ่งชัน อีกทั้งยังมีผู้ลักลอบเข้ามาในพื้นที่รถไฟฟ้าและการรถไฟยังไม่สามารถปิดกั้นได้อย่าง 100% ทำให้เกิดความเสี่ยงสูงต่อผู้ใช้บริการ นอกจากนี้คณะกรรมาธิการยังพบว่าระบบรักษาความปลอดภัยอาทิ กล้องวงจรปิดเซ็นเซอร์จับผู้บุกรุกเข้ามาในแนวเขตทางวิ่งยังไม่มีคุณภาพเพียงพอให้น่าไว้ใจได้ ประธานคณะกรรมการยังกล่าวต่อไปว่า เมื่อเข้าไปดูในห้องควบคุม จะเห็นว่ามีไฟเตือนภัยด้วยสัญลักษณ์สีแดงเข้มหลายจุดบนจอ นั่นหมายความว่าระหว่างเส้นทางวิ่งยังมีความเสี่ยงสูง ซึ่งหากเปิดให้บริการเต็มรูปแบบแต่ยังไม่สามารถแก้ไขปัญหานี้ได้ก็จะเป็นการผลักภาระความเสี่ยงให้กับประชาชนผู้ใช้บริการ จิรายุระบุอีกว่า จากการสอบถามผู้แทนของการรถไฟได้ชี้แจงว่ายอมรับว่ายังไม่สามารถปิดกั้นทางที่จะให้คนเร่ร่อนหรือขโมยเข้ามาลักลอบตัดสายไฟของรถไฟฟ้าได้ แต่กำลังอยู่ระหว่างการนำเสนอผู้บริหารให้เพิ่มเติมระบบรักษาความปลอดภัย ""ตนเห็นว่าหากยังไม่มีการดำเนินการ ให้ความปลอดภัยสูงสุด ก็ไม่ควรเปิดให้บริการอย่างเป็นทางการซึ่งหากมีอุบัติเหตุ มีคนเจ็บคนตาย รัฐมนตรีว่าการกระทรวงคมนาคมต้องเป็นผู้รับผิดชอบ จึงอยากถามว่าพร้อมที่จะเสี่ยงหรือยัง"" จิรายุกล่าว ข่าวการเมืองคุณภาพชีวิตจิรายุ ห่วงทรัพย์เพื่อไทยรถไฟฟ้าสายสีแดงการรถไฟแห่งประเทศไทยรปฟท.กระทรวงคมนาคมคณะกรรมาธิการกิจการศาลองค์กรอิสระองค์กรอัยการรัฐวิสาหกิจองค์การมหาชนติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/PRRm1Txvito/95805,2021_11_05
คำให้การจาก ‘เหยื่อ’ 6 ตุลาคม 2519 ความทรงจำยังไม่จาง | อ่านให้ฟัง,"Submitted on Fri, 2021-11-05 14:35 ""ดิฉันไปเห็นคนตายอยู่ตรงหน้า อมธ."" รื้อฟื้นและทบทวนความทรงจำ เพื่อจดจำ ผ่านคำให้การของผู้อยู่ในเหตุการณ์ 6 ตุลาคม 2519 ที่เคยให้ไว้กับคณะกรรมการรับข้อมูลและสืบพยานเหตุการณ์ 6 ตุลา 2519 เมื่อปี 2542 ความทรงจำต่อเหตุการณ์ 6 ตุลาคม 2519 หมุนกลับอีกเป็นครั้ง ความทรงจำในหนนั้นต่อประวัติศาสตร์การเมืองไทย คล้ายคลึงมีอยู่ คลับคล้ายถูกลืม เป็นโศกนาฏกรรมที่ชนชั้นนำไม่อยากให้จารึกในบทเรียน ฝ่ายขวาไม่อยากเอ่ยถึง และเหยื่อยังไม่เคยได้รับความเป็นธรรม ‘ประชาไท’ โดยความอนุเคราะห์ข้อมูลจากหอจดหมายเหตุมหาวิทยาลัยธรรมศาสตร์ นำส่วนหนึ่งของความทรงจำ 6 ตุลา 19 กลับมาทบทวนอีกครั้ง ผ่านปากคำของผู้อยู่ในเหตุการณ์ที่เคยให้ไว้กับคณะกรรมการรับข้อมูลและสืบพยานเหตุการณ์ 6 ตุลา 2519 เมื่อปี 2542 อ่านทั้งหมดได้ที่: https://prachatai.com/journal/2017/10/73570 ประชาไท #อ่านให้ฟัง หยิบบทความที่น่าสนใจมาอ่านให้คุณฟัง แบบไม่ต้องอ่าน ข่าวการเมืองวัฒนธรรมสิทธิมนุษยชนคุณภาพชีวิตความมั่นคงundefinedติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/6H5HhtbRMAI/95804,2021_11_05
นักเทนนิสจีนแฉอดีตผู้นำระดับสูงพรรคคอมมิวนิสต์ใช้อำนาจข่มขืนเธอ จีนเซนเซอร์ฟ้าผ่า #MeToo,"Submitted on Fri, 2021-11-05 12:58เผิงฉ้วย นักเทนนิสชื่อดังจากจีนเปิดโปงเรื่องที่อดีตรองประธานาธิบดีและอดีตคณะกรรมการโปลิตบูโรของจีน จางเกาหลี่ ข่มขืนเธอ แต่หลังจากที่เธอออกมาเปิดโปงเรื่องนี้รัฐบาลจีนกลับปิดกั้นการเข้าถึงเนื้อหาเหล่านี้แทบจะทันที เผิงฉ้วย (ขวา) ถ่ายโดย Sirobi และ จางเกาหลี่(ซ้าย) เผิงฉ้วย อดีตนักเทนนิสแชมป์เปียนวิมเบอร์ดันและเฟรนซ์โอเพนโพสต์ลงในโซเชียลมีเดียจีน “เว่ยปั๋ว” จากบัญชีผู้ของเธอที่ได้รับการรับรองตัวตนแล้ว ระบุในทำนองจดหมายเปิดผนึกว่า จางเกาหลี่ อดีตรองประธานาธิบดีและอดีตคณะกรรมการโปลิตบูโรของจีนได้ใช้อำนาจบีบบังคับข่มขืนเธอต่อเนื่องหลายครั้งมายาวนานอย่างน้อย 10 ปี โดยที่ในปัจจุบันเผิงฉ้วยอายุ 35 ปี ขณะที่จางเกาหลี่อายุได้ 75 ปีแล้ว ""ทำไมคุณถึงกลับมาหาฉันด้วย คุณพาฉันไปที่บ้านแล้วก็บีบบังคับให้ฉันมีเพศสัมพันธ์กับคุณ ใช่ ฉันไม่มีหลักฐานใดๆ และมันแค่เป็นเรื่องที่เป็นไปไม่ได้ที่จะมีหลักฐาน ... ฉันไม่สามารถอธิบายได้ว่ามันทำให้ฉันรู้สึกสะอิดสะเอียนเพียงใด และฉันต้องถามตัวเองกี่ครั้งต่อกี่ครั้งว่าฉันยังเป็นคนอยู่หรือไม่ ฉันรู้สึกเหมือนกับศพเดินได้ ทุกวันฉันต้องแสดงละคร ตัวตนไหนกันแน่ที่เป็นตัวฉันที่แท้จริง"" เผิงฉ้วยเล่าความรู้สึกในโพสต์ จางเกาหลี่เป็นผู้ที่มีอำนาจในรัฐบาลพรรคคอมมิวนิสต์จีน เคยดำรงตำแหน่งเป็น 1 ใน 7 คณะกรรมการโปลิตบูโรซึ่งเป็นตำแหน่งระดับสูงของรัฐบาลจีนระหว่างปี 2555 ถึง 2560 ซึ่งเป็นช่วงสมัยแรกที่สีจิ้นผิงขึ้นดำรงตำแหน่งประธานาธิบดี จางเกาหลี่เกษียณอายุตนเองในฐานะรองนายกรัฐมนตรีเมื่อปี 2561 ซึ่งสื่อต่างประเทศอย่างซีเอ็นเอ็นระบุว่าจางเกาหลี่เป็นคนที่เข้าถึงตัวยากและมักจะใช้ชีวิตหลบซ่อนตัวจากสายตาของประชาชนแม้กระทั่งหลังจากเกษียณอายุแล้วทำให้สื่อติดต่อขอความคิดเห็นจากเขาในเรื่องที่เพิงถูกเปิดโปงนี้ได้ยาก อย่างไรก็ตามสิ่งที่เกิดขึ้นตามมาคือการปิดกั้นในโซเชียลมีเดียจีน โพสต์ที่ในประเด็น #MeToo ของเผิงฉ้วยในเว่ยปั๋วถูกลบออกไปแล้ว ในระดับที่สื่อต่างประเทศบอกว่าเป็นการปิดกั้นที่รวดเร็วมากกว่าทุกประเทศสำหรับกรณี #MeToo แม้ว่าในจีนเคยมีกรณีเปิดโปงการข่มขืนเกิดขึ้นมาก่อน ทั้งในวงการวิชาการ, คนทำงานเอ็นจีโอ และดารา ซึ่งผลออกมาแตกต่างกันไป แต่นี่เป็นครั้งแรกที่มีการเปิดโปงคนในระดับสูงของพรรคคอมมิวนิสต์จีน แต่ไม่ว่าผลจะออกมาอย่างไรก็ตาม ลูหวีผิง นักสตรีนิยมชื่อดังชาวจีนที่ตอนนี้อยู่ในนิวยอร์กกล่าวว่า พวกเราต้องเล็งเห็นว่าการที่เผิงฉ้วยกล้าเลือกที่จะออกปากพูดในเรื่องนี้นั้นเป็นเรื่องน่าชื่นชม มีน้อยคนที่จะกล้าเปิดเผยในเรื่องที่สร้างความเสี่ยงให้กับตัวเองและครอบครัว ทั้งนี้ในแง่ของความอ่อนไหวทางการเมืองในจีนแล้วมีการตั้งข้อสังเกตว่าการเปิดโปงยังเกิดขึ้นในช่วงที่กำลังจะมีการประชุมกลุ่มผู้นำระดับสูงของพรรคคอมมิวนิสต์จีนภายในอีกไม่กี่วันข้างหน้าที่กรุงปักกิ่ง ซึ่งเป็นการประชุมที่ถูกมองว่าเป็นการแพ่วถางหนทางให้กับสีจิ้นผิงในการครองตำแหน่งประธานาธิบดีต่อเป็นสมัยที่ 3 การปิดกั้นโพสต์ของเผิงฉ้วยนั้นเกิดขึ้นภายในเวลา 30 นาทีหลังจากที่เธอโพสต์เมื่อเวลา 4 ทุ่มของคืนวันที่ 2 พ.ย. ที่ผ่านมา มีการบันทึกภาพหน้าจอสิ่งที่เธอเขียนไว้เผยแพร่ส่งต่อออกไปในโซเชียลมีเดียเป็นวงกว้างและในช่องแช็ตส่วนตัวด้วย แต่แม้จะเป็นภาพบันทึกหน้าจอก็ถูกปิดกั้นการในเวลาต่อมาด้วย รวมถึงมีการลบโพสต์อื่นๆ ที่พูดคุยถึงเรื่องนี้ ทั้งนี้เมื่อผู้สื่อข่าวตรวจสอบยังพบว่าบัญชีเว่ยปั๋วของเผิงฉ้วยที่มีผู้ติดตามมากกว่า 500,000 บัญชีจะยังคงเข้าถึงได้ในช่วงเย็นของวันที่ 3 พ.ย. แต่บัญชีของเธอก็ถูกปิดกั้นจากการค้นหาและยังถูกปิดไม่ให้แสดงความคิดเห็นในโพสต์อื่นๆ ของเธอก่อนหน้านี้ด้วย นอกจากนั้นการปิดกั้นยังลามไปถึงการปิดกั้นการแสดงความเห็นในส่วนที่ใช้พูดคุยถึงกีฬาเทนนิสในเว่ยปั๋วรวมไปถึงการลบเนื้อหาที่ไม่ได้กล่าวถึงตรงๆ เกี่ยวกับเรื่องอื้อฉาวนี้ด้วย ไม่เพียงเท่านั้น ทางการจีนยังปิดกั้นแม้กระทั่งเว็บไซต์ข้อมูล-วิจารณ์ภาพยนตร์ Douban ในหน้าเว็บไซต์ที่ใช้วิจารณ์ละครเกาหลีใต้เรื่อง ""นายกรัฐมนตรีกับฉัน"" ที่มีการพูดคุยเกี่ยวกับกรณีของเผิงฉ้วยอีกด้วย การปิดกั้นอย่างรวดเร็วเช่นนี้ตรงกันข้ามกับกรณีที่มีดาราชายชาวแคนาดา-จีน คริส วู ถูกกล่าวหาว่ามีพฤติกรรมข่มขืนในเดือนสิงหาคมที่ผ่านมา กรณีนี้ทางการจีนนอกจากจะไม่ปิดกั้นแล้วแต่กลับช่วยกล่าวหาคริส วู ว่า ""เสื่อมเสียในทางศีลธรรม"" ด้วย แม้ว่าภายหลังบริษัทที่เป็นผู้จัดการของ คริส วู จะเปิดเผยว่าข้อกล่าวหานั้นเป็น ""ข่าวลือให้ร้าย"" และจะดำเนินคดีกับผู้กล่าวหาคริส วู อย่างไรก็ตามทางการจีนได้ใช้กรณีของคริส วู เป็นข้ออ้างเพื่อกวาดล้างอุตสาหกรรมภาพยนตร์โดยอ้างว่าเป็นการขจัดดาราที่ ""ประพฤติตนไม่ดี"" ขัดแย้งกับกรณีล่าสุดที่ผู้ถูกกล่าวหาเป็นอดีตฝ่ายบริหารพรรคคอมมิวนิสต์ระดับสูงที่ทางการจีนเข้าปิดกั้นเนื้อหาในอินเทอร์เน็ตอย่างรวดเร็ว แต่ถึงแม้จะมีการปิดกั้นในวงกว้าง ผู้ใช้โซเชียลมีเดียจำนวนมากก็ยังคงแสดงการสนับสนุนเผิงฉ้วยอยู่ แม้ว่าจะเป็นการกล่าวในทางอ้อมๆ หรือฟังดูกำกวมก็ตาม เช่น บล็อกเกอร์เทนนิสรายหนึ่งที่มีผู้ติดตามมากกว่า 200,000 บัญชีกล่าวสนับสนุนเผิงฉ้วยว่าคงต้องรู้สึกถึงขีดสุดแล้วสำหรับเธอถึงได้ออกมาเปิดโปงและหวังว่าเธอจะยังคงปลอดภัย กรณีของผู้เผชิญการล่วงละเมิดทางเพศในจีนนั้นยังคงต้องเผชิญกับการถูกต่อต้านและเผชิญการตีตราทางสังคมอยู่ ไม่ว่าจะจากภาครัฐหรือจากสังคมทั่วไป แต่ในช่วงไม่กี่ปีที่ผ่านมามีผู้หญิงที่สนับสนุนผู้ที่เปิดโปงกรณีการล่วงละเมิดทางเพศมากขึ้นเรื่อยๆ จากกระแส #MeToo ที่เกิดขึ้นในโลก เรียบเรียงจาก Chinese tennis star accuses former top Communist Party leader of sexual assault, triggering blanket censorship, CNN, 04-11-2021 ข่าวการเมืองสิทธิมนุษยชนต่างประเทศการล่วงละเมิดทางเพศการข่มขืน#MeTooเผิงฉ้วยจางเกาหลี่พรรคคอมมิวนิสต์จีนโปลิตบูโรการปิดกั้นจีนติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/j7LmzVTXMwY/95803,2021_11_05
