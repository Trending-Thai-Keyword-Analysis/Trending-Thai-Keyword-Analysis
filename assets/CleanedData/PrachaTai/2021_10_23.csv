title,summary,link,published
ศบค.แจง 45 ประเทศ 1 เขตปกครอง เข้าไทยไม่ต้องกักตัว 1 พ.ย. ยกเลิกเคอร์ฟิว,"Submitted on Sat, 2021-10-23 00:2222 ต.ค. 2564 ศบค. แถลงมาตการเปิดประเทศ ยกเลิกเคอร์ฟิวในพื้นที่นำร่องด้านการท่องเที่ยว เริ่ม 1 พ.ย. 2564 ผู้เดินทางจาก 45 ประเทศ 1 เขตการปกครองไม่ต้องกักตัว แต่ยังปิดสถานบันเทิง ผับ บาร์ คาราโอเกะ ขณะที่สถานการณ์ระบาดในประเทศ ติดเชื้อ 9,810 คน ตาย 66 คน ฉีดวัคซีนครบ 38.74% ของประชากร พญ.อภิสมัย ศรีรังสรรค์ ผู้ช่วยโฆษกศูนย์บริหารสถานการณ์โควิดข19 (ศบค.) แถลงว่า จากการประชุมวางแผนกำหนดมาตรการการเปิดประเทศ พญ.อภิสมัย ชี้แจงว่า มีการออกข้อกำหนดออกตามความในมาตรา 9 แห่ง พ.ร.ก.การบริหารราชการในสถานการณ์ฉุกเฉิน พ.ศ. 2548 (ฉบับที่ 36) ระบุว่า รัฐบาลมีความจำเป็นต้องฟื้นฟูประเทศ เพื่อประโยชน์ในการใช้ชีวิตและเศรษฐกิจแก่ประชาชน จึงเปิดพื้นที่นำร่องด้านการท่องเที่ยว เพื่อให้นักท่องเที่ยวจากต่างประเทศเดินทางเข้ามาได้มากขึ้น เนื้อหาของข้อกำหนดตาม พ.ร.ก.ฉุกเฉินฯ ฉบับที่ 36 กำหนดให้มีการกำหนดพื้นที่นำร่องด้านการท่องเที่ยว หรือแซนด์บ็อกซ์ (sandbox) ตามคำสั่งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ซึ่งอาจปรับเปลี่ยนได้ตามสถานการณ์ นอกจากนี้ ยังกำหนดให้การดำเนินกิจการในเขตพื้นที่นำร่องด้านการท่องเที่ยวเปิดได้ภายใต้เงื่อนไขที่ทางราชการกำหนด เช่น มาตรการป้องกันการติดเชื้อแบบครอบจักรวาล (Universal Prevention) มาตรการปลอดภัยสําหรับองค์กร (Covid Free Setting) รวมทั้งมาตรการตามกฎหมายว่าด้วยโรคติดต่อ ที่ผู้รับผิดชอบในแต่ละพื้นที่กำหนดขึ้นเป็นการเฉพาะ พร้อมยกเลิกมาตรการห้ามออกนอกเคหสถาน หรือเคอร์ฟิว ในพื้นที่นำร่องด้านการท่องเที่ยวที่เคยเขตพื้นที่ควบคุมสูงสุดและเข้มงวด หรือพื้นที่สีแดงเข้ม เริ่ม 1 พ.ย. 2564 อย่างไรก็ตาม ข้อกำหนดฯ ฉบับที่ 36 ยังห้ามจัดกิจกรรมรวมกลุ่มมากกว่า 500 คน และปิดสถานประกอบการที่มีลักษณะคล้ายสถานบริการ สถานบันเทิง ผับ บาร์ คาราโอเกะที่ตั้งอยู่ในเขตพื้นที่นำร่องด้านการท่องเที่ยว ส่วนมาตรการการจัดกิจกรรมให้เป็นไปตามข้อกำหนดฯ ฉบับที่ 35 และให้ผู้ว่าราชการจังหวัดสั่งห้ามทำกิจกรรมเพิ่มเติมได้หากมีการระบาดขึ้น สำหรับผู้เดินทางเข้ามาในราชอาณาจักร ผู้ช่วยโฆษก ศบค. ชี้แจงว่า มาตรการแบ่งเป็น 3 กลุ่ม ดังนี้ 1. กลุ่มที่เดินทางเข้าประเทศไทยได้โดยไม่ต้องกักตัว จำนวน 45 ประเทศ และ 1 เขตบริหารพิเศษ ได้แก่ ออสเตรเลีย, ออสเตรีย, บาห์เรน, เบลเยียม, ภูฏาน, บรูไนดารุสซาลาม, บัลแกเรีย, กัมพูชา, แคนาดา, ชิลี, จีน, ไซปรัส, สาธารณรัฐเช็ก, เดนมาร์ก, เอสโตเนีย, ฟินแลนด์, ฝรั่งเศส, เยอรมนี, กรีซ, ฮังการี, ไอซ์แลนด์, ไอร์แลนด์, อิสราเอล, อิตาลี, ญี่ปุ่น, ลัตเวีย, ลิทัวเนีย, มาเลเซีย, มอลตา, เนเธอร์แลนด์, นิวซีแลนด์, นอร์เวย์, โปแลนด์, โปรตุเกส, กาตาร์, ซาอุดีอาระเบีย, สิงคโปร์, สโลวีเนีย, สาธารณรัฐเกาหลี, สเปน, สวีเดน, สวิตเซอร์แลนด์, สหรัฐอาหรับเอมิเรตส์, สหราชอาณาจักร, สหรัฐอเมริกา, และฮ่องกง หลักเกณฑ์สำหรับผู้เดินทางในกลุ่มนี้ คือ เดินทางเฉพาะทางอากาศ ได้รับวัคซีนครบ 2 เข็ม อย่างน้อย 14 วันก่อนเดินทาง และตรวจหาเชื้อโควิดด้วยวิธี RT-PCR มีผลเป็นลบ ภายใน 72 ชั่วโมงก่อนเดินทาง มีประกันสุขภาพที่ครอบคลุมค่ารักษาพยาบาลอย่างน้อย 50,000 เหรียญสหรัฐ ยกเว้นคนที่มีสัญชาติไทย หรือชาวต่างชาติที่อาศัยอยู่ในประเทศไทย เมื่อมาถึงประเทศไทยต้องตรวจหาเชื้อด้วยวิธี RT-PCR ทันที และพักในสถานที่ที่กำหนดอย่างน้อย 1 คืน จนกว่าจะทราบผลตรวจ RT-PCR เป็นลบ จึงจะเดินทางต่อได้โดยไม่ต้องกักตัว พญ.อภิสมัย ย้ำว่า ทั้งคนไทยและนักท่องเที่ยวที่เดินทางมาจากประเทศเหล่านี้ต้องดาวน์โหลดแอปพลิเคชันตั้งแต่ที่มาถึง เพื่อให้สามารถติดตามได้ว่าเดินทางไปที่ไหน และให้ความร่วมมือมาตรการป้องกันการติดเชื้อ เช่น สวมหน้ากากอนามัยตลอดเวลา เว้นระยะห่างระหว่างบุคคล และล้างมือสม่ำเสมอ เป็นต้น 2. กลุ่ม sandbox มีมาตรการคล้ายกับกลุ่มที่ 1 ที่เพิ่มเติมขึ้น คือ ต้องมีหลักฐานการจองที่พักมาตรฐานชาพลัส (SHA Plus) ในพื้นที่นำร่องด้านการท่องเที่ยวเท่านั้น เป็นเวลา 7 วัน โดยจะมีการตรวจโควิดซ้ำในวันที่ 6 หรือ 7 หลังเดินทางมาถึง หากผลตรวจโควิดวันแรกที่มาถึงเป็นลบ สามารถเดินทางได้ภายในพื้นที่ที่กำหนด เมื่อครบ 7 จึงจะสามารถเดินทางไปยังพื้นที่อื่นนอก sandbox ได้ 3. กลุ่มที่ไม่เข้าหลักเกณฑ์ทั้ง 2 กลุ่มข้างต้น เช่น ผู้ที่ยังไม่ได้รับวัคซีน หรือได้รับแล้วแต่ยังไม่ครบ หรือได้รับครบแล้ว แต่ไม่ถึง 14 วันก่อนเดินทาง และมาจากประเทศนอกเหนือจากรายชื่อประเทศในกลุ่มที่ 1 ยังสามารถเดินทางเข้ามาได้โดยอยู่ภายใต้สถานกักกันตามที่ราชการกำหนด โดยกลุ่มนี้จะตรวจโควิดในวันแรกที่มาถึง และตรวจซ้ำอีกครั้งก่อนออกจากสถานกักกัน ด้านสถานการณ์โควิด-19 ประจำวันที่ 22 ต.ค. 2564 ผู้ช่วยโฆษก ศบค. ระบุว่า พบผู้ติดเชื้อรายใหม่ 9,810 คน ในจำนวนนี้ติดเชื้อจากในประเทศ 9,680 คน ติดเชื้อจากต่างประเทศ 10 คน ติดเชื้อภายในเรือนจำ/ที่ต้องขัง 120 คน ผู้ป่วยยืนยันสะสมทั้งหมด 1,831,389 คน ในจำนวนนี้ไม่รวมผู้ติดเชื้อเข้าข่าย ที่กรมควบคุมโรครายงานจากการตรวจแอนติเจนเทสต์คิต (antigen test kit: ATK) เป็นบวกอีก 2,898 คน รายงานสถานการณ์โควิด-19 วันที่ 22 ต.ค. 2564 โดยกรมควบคุมโรค เสียชีวิตเพิ่ม 66 คน เสียชีวิตสะสม 18,625 คน อัตราการเสียชีวิต 1.02% ผู้เสียชีวิตอายุระหว่าง 39-100 ปี ผู้เสียชีวิต 94% อายุ 60 ปีขึ้นไป หรือมีโรคเรื้อรัง ผู้ป่วยรักษาตัวอยู่ 102,317 คน ในจำนวนนี้เป็นผู้ป่วยอาการหนัก 2,585 คน ต้องใส่เครื่องช่วยหายใจ 583 คน ขณะที่ฉีดวัคซีนอย่างน้อย 2 เข็มแล้ว 27,903,545 คน คิดเป็น 38.74% ของประชากร ข่าวคุณภาพชีวิตโควิดCOVID-19แซนด์บ็อกซ์sandboxพื้นที่นำร่องด้านการท่องเที่ยวศบค.ศูนย์บริหารสถานการ์โควิด-19มาตรากาควบคุมโรคข้อกำหนด ฉบับที่ 36พ.ร.ก.ฉุกเฉินติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/-A6Ek7ZvvR8/95593,2021_10_23
เมื่อประเด็นสิทธิในการทำแท้งถูกพูดถึงเป็นครั้งแรกในการประชุมอาเซียนภาคประชาชน,"Submitted on Sat, 2021-10-23 11:07สุไลพร ชลวิไล กลุ่มทำทาง 54 ปีที่แล้วรัฐบาลของ 5 ประเทศได้รวมตัวกันเป็น “สมาคมประชาชาติเอเชียตะวันออกเฉียงใต้” หรือ “อาเซียน” เป็นครั้งแรก หลังจากนั้นใช้เวลาอีก 40 ปี (พ.ศ. 2551) กว่าที่จะมีการลงนามใน “กฎบัตรอาเซียน” หรือกรอบกฎหมาย และข้อตกลงร่วมกัน ขณะที่การสร้าง”ปฏิญญาอาเซียนว่าด้วยสิทธิมนุษยชน” หรือกรอบความร่วมมือด้านสิทธิมนุษยชนระหว่างกันเพิ่งเกิดขึ้นมาได้แค่ 9 ปีเท่านั้น อย่างไรก็ตามในขณะที่รัฐอาเซียนวางเป้าหมายสวยหรูว่าจะเพิ่มอัตราการเติบโตทางเศรษฐกิจ การพัฒนาสังคม วัฒนธรรมในกลุ่มประเทศสมาชิก ภาคประชาสังคมในอาเซียนก็มีการรวมตัวด้วยเช่นกัน โดยมีการจัดประชุมอาเซียนภาคประชาสังคมคู่ขนานไปกับการประชุมสุดยอดผู้นำอาเซียนทุกปีมาตั้งแต่ปี 2548 เพื่อพูดคุยแลกเปลี่ยน และร่วมมือกันจัดทำแถลงการณ์ต่ออาเซียนให้ปกป้องคุ้มครองสิทธิมนุษยชนของพลเมืองอาเซียน ซึ่งภายหลังการประชุมจะมีการส่งตัวแทนภาคประชาสังคมเข้าพบปะหารือกับตัวแทนภาครัฐเพื่อพูดคุยถึงสถานการณ์ปัญหาด้านสิทธิมนุษยชนที่เกิดขึ้น รวมถึงแถลงการณ์ หรือข้อเสนอแนะแนวทางในการแก้ไขปัญหา ที่น่าสนใจและเป็นปัญหามาแทบทุกปีก็คือ ตัวแทนภาคประชาสังคมที่มาเข้าร่วมประชุมจากบางประเทศ เป็นเอ็นจีโอที่แต่งตั้งโดยรัฐ หรือไม่ก็อยู่ภายใต้การควบคุมของรัฐ ทำให้ยากที่จะเชื่อว่าพวกเขาเหล่านี้จะทำงานเพื่อสิทธิมนุษยชนของประชาชนจริง นอกจากเรื่องที่มาตัวแทนเอ็นจีโอบางประเทศ ในเรื่องของประเด็นสิทธิ ต่าง ๆ ที่ถูกหยิบยกขึ้นมาพูดคุยกันในเวทีการประชุมภาคประชาสังคม ก็จะเห็นได้ว่าบางสิทธิ (เช่น สิทธิมนุษยชนตามระบอบบประชาธิปไตย หรือสิทธิในการเข้าถึงกระบวนการยุติธรรม สิทธิในการอพยพย้ายถิ่น สิทธิในที่ดินทำกิน สิทธิด้านสวัสดิการและการคุ้มครองแรงงาน สิทธิของชนเผ่าพื้นเมือง สิทธิผู้หญิง สิทธิเด็ก) เป็นสิทธิที่ได้รับการยอมรับ และพูดถึงได้ง่ายกว่าสิทธิบางสิทธิด้วย เช่น สิทธิในเรื่องรสนิยมทางเพศ และอัตลักษณ์ทางเพศ หรือสิทธิของ LGBTIQN+ (ไม่ว่าจะเป็นในเรื่องของ สิทธิในเรื่องการเลือกคำใช้คำนำหน้านาม สิทธิในการแต่งงาน สิทธิที่จะไม่ถูกเลือกปฏิบัติด้วยเหตุแห่งเพศก็ตาม) สิทธิในการทำแท้งปลอดภัยในเวทีประชุมอาเซียนภาคประชาชน ในขณะที่รัฐบาลอาเซียนตั้งคณะกรรมาธิการอาเซียนว่าด้วยการส่งเสริมและคุ้มครองสิทธิสตรีและสิทธิเด็กมา 14 ปีที่แล้ว ซึ่งเป็นช่วงเวลาไล่เรี่ยกันกับที่ภาคประชาสังคมก็มีการจัดตั้งกลุ่มสิทธิผู้หญิงในอาเซียน (ASEAN Women’s Caucus) และกลุ่มสิทธิในรสนิยมทางเพศ และอัตลักษณ์ทางเพศ (ASEAN SOGI Caucus) แต่ตลอดเวลาที่ผ่านมาไม่เคยมีการประชุมครั้งใดเลยที่มีการพูดถึงประเด็นสิทธิในการเข้าถึงการทำแท้งที่ปลอดภัย ทั้งที่สิทธิในการทำแท้งที่ปลอดภัยเป็นสิทธิมนุษยชน และเป็นองค์ประกอบสำคัญของสิทธิอนามัยเจริญพันธุ์ และเพื่อไม่ให้ประเด็นนี้ตกหล่นไปจากการประชุมอีกครั้งเหมือนเช่นที่ผ่าน ๆ มาปีแล้วปีเล่า ในการประชุมอาเซียนภาคประชาสังคมเมื่อวันที่ 15-17 ต.ค. 2564 ที่เพิ่งผ่านมานี้ กลุ่มนักสตรีนิยมที่ทำงานในประเด็นการเข้าถึงการทำแท้งปลอดภัยในประเทศต่าง ๆ จึงได้ร่วมแรงร่วมใจกันจัดเวิร์คช็อปอย่างเร่งด่วน เรื่อง “สถานการณ์การทำแท้งที่ไม่ปลอดภัยในเอเชีย กับความรับผิดชอบของรัฐ” ขึ้น แน่นอนว่านี่คือครั้งแรกที่มีการพูดถึงประเด็นสิทธิในการทำแท้งปลอดภัยในเวทีการประชุมอาเซียนภาคประชาสังคม และเป็นครั้งแรกที่แถลงการณ์ของภาคประชาสังคมอาเซียนจะมีข้อเรียกร้องในประเด็นการเข้าถึงสิทธิในการทำแท้งที่ปลอดภัย สถานการณ์การทำแท้งใน 3 ประเทศอาเซียน : อินโดนีเซีย ฟิลิปปินส์ และไทย แม้ว่าข้อมูลจากองค์กรระหว่างประเทศ และสถาบันวิชาการในประเทศตะวันตกจะระบุชัดเจนว่า ทวีปเอเชียคือภูมิภาคที่มีการทำแท้งไม่ปลอดภัยเกิดขึ้นมากที่สุดในโลก แต่จากการที่หลายประเทศในเอเชีย (รวมภูมิภาคเอเชียตะวันออกเฉียงใต้ด้วย) ยังคงมีกฎหมายห้ามการทำแท้งอย่างเข้มงวด ทำให้แทบทุกประเทศ (ไม่เว้นแม้แต่ประเทศไทย) ไม่เคยมีตัวเลขที่ชัดเจนเกี่ยวกับอัตราการทำแท้งที่ไม่ปลอดภัยเลย Garima Shrivastava จากองค์กร ARROW (The Asian-Pacific Resource and Research Centre for Women) ซึ่งเป็นองค์กรที่ทำงานด้านสิทธิอนามัยเจริญพันธุ์ในระดับภูมิภาคเอเชียแปซิฟิค นำเสนอข้อมูลให้เห็นว่า กลุ่มประเทศที่เป็นสมาชิกประชาคมอาเซียนมีกฎหมายเกี่ยวกับการทำแท้งที่แตกต่างกันเป็นอย่างมาก ตั้งแต่กฎหมายที่ห้ามทำแท้งในทุกกรณีไปจนถึงกฎหมายที่อนุญาตให้ทำแท้งได้ถึงอายุครรภ์ 24 สัปดาห์ ประเทศที่มีกฎหมายทำแท้งเข้มงวดมากที่สุดคือห้ามทำแท้งไม่ว่าจะกรณีใดก็ตามได้แก่ ฟิลิปปินส์ และลาว ขณะที่อินโดนีเซีย และมาเลเซีย อนุญาตให้มีการทำแท้งเฉพาะในบางกรณี เช่น กรณีที่การตั้งครรภ์เป็นอันตรายต่อชีวิตของผู้หญิงที่ตั้งครรภ์เท่านั้น บางประเทศก็อนุญาตให้มีการทำแท้งได้โดยกำหนดอายุครรภ์ เช่น ไทย อนุญาตให้ทำแท้งได้ในอายุครรภ์ไม่เกิน 12 สัปดาห์ สิงคโปร์ ไม่เกิน 24 สัปดาห์ เป็นต้น ทั้งนี้พบว่ากฎหมายทำแท้งที่เข้มงวดส่วนใหญของประเทศในภูมิภาคนี้ล้วนแต่เป็นกฎหมายที่ตกทอดมาจากกฎหมายของประเทศเจ้าอาณานิคมแทบทั้งสิ้น ทั้งนี้ในสถานการณ์การแพร่ระบาดของโควิด 19 ในช่วง 2 ปีที่ผ่านมา พบว่า ผู้ที่ต้องการเข้าถึงการทำแท้งที่ปลอดภัย ต้องเผชิญกับความยากลำบากในการเข้าถึงบริการมากยิ่งขึ้น โดยเฉพาะกลุ่มประชากรชายขอบ ต่าง ๆ ไม่ว่าจะเป็น แรงงานข้ามชาติ คนพิการ ผู้อพยพ กลุ่มชาติพันธุ์ ผู้หญิงและเด็กผู้หญิงทียากจน และ LGBTIQ อินโดนีเซีย Ika Ayu ผู้อำนวยการองค์กร SAMSARA ที่เป็นองค์กรให้ข้อมูล และให้คำปรึกษาเกี่ยวกับการทำแท้งปลอดภัย บอกว่า ในอินโดนีเซีย กฎหมายอนุญาตให้ทำแท้งได้ใน 2 กรณี และจะต้องทำในสถานบริการเท่านั้นคือ กรณีที่พิสูจน์ได้ว่าถูกข่มขืนจริงโดยได้รับการยืนยันจากตำรวจ (ซึ่งไม่มีการจำกัดอายุครรภ์แต่ต้องผ่านกระบวนการปรึกษาก่อน) และกรณีการตั้งครรภ์เป็นอันตรายต่อชีวิตของผู้ที่ตั้งครรภ์ และถึงแม้ว่าจะเข้าเกณฑ์การทำแท้งถูกกฎหมาย แต่ถ้าสามี หรือครอบครัวไม่เซ็นต์อนุญาต ผู้ให้บริการก็ไม่ทำแท้งให้อยูดี ซึ่งทั้งหมดนี้อาจพูดได้ว่า การเข้าถึงการทำแท้งอย่างถูกกฎหมายแทบจะเป็นไม่ได้เลย ผลที่ตามมาก็คือ ผู้ที่ตั้งครรภ์ไม่พร้อมในอินโดนีเซียหันไปใช้วิธีการทำแท้งด้วยตัวเองที่ไม่ปลอดภัยเป็นจำนวนมาก นอกจากนี้คนที่แชร์ข้อมูลเกี่ยวกับการทำแท้ง หรือมีประวัติการค้นหาข้อมูลเกี่ยวกับการทำแท้ง ก็ยังมีความผิดทางกฎหมายด้วย เช่นเดียวกับสถานการณ์การทำแท้งในทุกประเทศ Ika บอกว่าอินโดนีเซียก็ไม่มีสถิติอัตราการทำแท้งของประเทศเหมือนกัน และแม้ว่าปัจจุบันเรื่องการทำแท้งจะถูกพูดถึงมากขึ้นในสังคมอินโดนีเซีย แต่ก็ยังคงมีสื่อที่เขียนถึงการทำแท้งในแง่ลบ หรือตีตราผู้ที่ทำแท้งอยู่ทุกเมื่อเชื่อวัน ทำให้หลายคนไม่กล้าพูด และคนส่วนใหญ่ก็ยังเข้าไม่ถึงข้อมูลการทำแท้งที่ปลอดภัย ในทางกลับกันเธอกล่าวว่ายิ่งตีตราการทำแท้งมากเท่าไหร่ ก็ยิ่งจะเห็นจำนวนตัวเลขคนที่ทำแท้ง หรือพยายามทำแท้งมากขึ้นเท่านั้น ซึ่งในจำนวนนี้รวมถึงการทำแท้งที่ไม่ปลอดภัยด้วย ที่ผ่านมาองค์กรและเครือข่ายของเธอยังไม่เคยคุยกับรัฐบาลอย่างจริงจังว่าจะแก้ไขปัญหานี้อย่างไร เพราะกฎหมายของอินโดนีเซียเข้มงวดมาก นอกจากนี้สถานการณ์การแพร่ระบาดของโควิด 19 ยังส่งผลให้การตั้งครรภ์กลายเป็นภาระมากขึ้น เป็นความท้าทายสำหรับคนที่ต้องการเข้าถึงการทำแท้ง ซึ่งมีจำนวนเพิ่มมากขึ้น สิ่งที่ Ika และเครือข่ายของเธอพยายามทำก็คือ เรียกร้องให้รัฐบาลจัดให้มีบริการจ่ายยาทำแท้งทางไกล หรือ telemedicine เพื่อลดอัตราการทำแท้งที่ไม่ปลอดภัยลง เพราะในปีที่ผ่านมารัฐก็ทำเรื่องนี้แล้วกับกรณีอื่น ๆ ทำใมจะนำเอารูปแบบการจ่ายยาทางไกลนั้นมาใช้กับการให้บริการยาทำแท้งที่ปลอดภัยบ้างไม่ได้ ฟิลิปปินส์ Clara Rita Padilla ทนายความนักสตรีนิยม ผู้อำนวยการองค์กร EnGendeRights ฟิลิปปินส์ ในฐานะตัวแทนจาก Philippine Safe Abortion Advocacy Network หรือ Pinsan ซึ่งเป็นเครือข่ายที่ตอนนี้กำลังรณรงค์ให้มีการแก้ไขกฎหมายทำแท้งในฟิลิปปินส์ ที่ระบุไม่ให้มีการทำแท้งในทุกกรณี แม้แต่กรณีการตั้งครรภ์จากการถูกข่มขืน การตั้งครรภ์นั้นเป็นอันตรายต่อชีวิต หรือต่อสุขภาพของผู้ที่ตั้งครรภ์ รวมถึงกรณีการตั้งครรภ์มีความผิดปกติ กรณีตัวอ่อนในครรภ์มีความผิดปกติ ทั้งนี้กฎหมายทำแท้งของฟิลิปปินส์ฉบับปัจจุบัน (บังคับใช้มาตั้งแต่ปี ค.ศ.1930) เป็นกฎหมายเก่าแก่ที่เป็นมรดกตกทอดมาจากกฎหมายอาญาของสเปนตั้งแต่ ค.ศ. 1870 นู่นเลยทีเดียว และถ้าเอาจริง ๆ กฎหมายของสเปนฉบับนี้ตราขึ้นตั้งแต่ ค.ศ. 1822 หรือเกือบ 200 ปีเลยด้วยซ้ำ ในปีที่ผ่านมา (ค.ศ. 2020) มีผู้ที่ทำแท้งในฟิลิปปินส์ถึง 1.26 ล้านคน และทุก ๆ วันมีคนที่เสียชีวิตจากอาการแทรกซ้อนเนื่องมาจากการทำแท้งที่ไม่ปลอดภัยอย่างน้อย 3 คน ขณะที่สถิติการตั้งครรภ์ไม่พร้อมในฟิลิปปินส์สูงมาก โดยเฉพาะการตั้งครรภ์ในวัยรุ่น เช่นเดียวกับสถิติการถูกล่วงละเมิด หรือกระทำความรุนแรงทางเพศ หรือกล่าวได้ว่าทุกชั่วโมงมีผู้หญิงฟิลิปปินส์ถูกข่มขืนเฉลี่ยชั่วโมงละ 1 คน ข้อมูลจากสถิติชี้ให้เห็นอย่างชัดเจนว่า แม้จะมีกฎหมายที่ห้ามการทำแท้งอย่างเด็ดขาด หรือมีคำสอนทางศาสนาที่ห้ามการทำแท้งมากแค่ไหน ก็ไม่สามารถจะห้ามไม่ให้คนไปทำแท้งได้ ปัญหาก็คือ ในฟิลิปปินส์ไม่มีทั้งสถานบริการทำแท้งที่ปลอดภัย และบริการรักษาอาการแทรกซ้อนที่เกิดจากการทำแท้งก็มีไม่เพียงพอ ต่อให้คุณมีเงิน หรือมีอาการบ่งชี้ถึงความผิดปกติของการตั้งครรภ์ หรือ ทารกในครรภ์ที่เป็นอันตรายต่อสุขภาพ ก็ไม่สามารถเข้าถึงการทำแท้งได้ จึงไม่น่าแปลกใจเลยว่ามีวัยรุ่นมากมายที่ต้องออกจากโรงเรียนกลางคันเพราะท้องไม่พร้อม และหลายคนเสียชีวิตจากการคลอดบุตร ขณะที่การทำแท้งเป็น 1 ใน 5 ของสาเหตุการตายมารดาในฟิลิปปินส์มาโดยตลอด สิ่งที่เครือข่ายรณรงค์เพื่อการเข้าถึงการทำแท้งที่ปลอดภัยของฟิลิปปินส์ทำในปีที่ผ่านมาคือ การร่างกฎหมายฉบับใหม่ เพื่อแก้ไขกฎหมายอาญาว่าด้วยการทำแท้งเดิม และประชาสัมพันธ์ให้คนมาร่วมลงชื่อ โดย Clara มองโลกในแง่ดีว่า การที่คนรุ่นใหม่ให้การตอบรับต่อการรณรงค์ในหลายเรื่องที่ผ่านมา เช่น การเรียกร้องให้มีการแก้ไขนโยบายเพื่อจัดให้มีบริการดูแลหลังการทำแท้ง โดยมีการแชร์โพสต์ออกไปเป็นกระแสไวรัล ก็หวังว่าร่างกฎหมายแก้ไขกฎมายทำแท้งที่เครือข่ายของเธอจัดทำขึ้นจะได้รับการสนับสนุนจากคนเจนเนอเรชั่น Z และจะช่วยให้เกิดการเปลี่ยนแปลงแก้ไขกฎหมายได้ในที่สุด ประเทศไทย ประเทศไทยเพิ่งมีการแก้ไขกฎหมายทำแท้งไปเมื่อต้นปีที่ผ่านมา โดยระบุว่าการทำแท้งในอายุครรภ์ไม่เกิน 12 สัปดาห์ไม่มีความผิดทางอาญาอีกต่อไป แต่ในอายุครรภ์ที่เกินกว่า 12 สัปดาห์ ยังคงมีบทลงโทษทางอาญาอยู่ อย่างไรก็ดีกฎหมายก็ยังเปิดช่องไว้ว่า หากการทำแท้งนั้นดำเนินการโดยแพทย์ บุคคลที่อายุครรภ์เกิน 12 สัปดาห์ แต่ไม่เกิน 20 สัปดาห์ยังมีโอกาสได้รับบริการยุติการตั้งครรภ์ได้ เพียงแต่จะต้องมาผ่านกระบวนการให้การปรึกษาทางเลือกเสียก่อน ซึ่งถ้าเทียบกับกฎหมายทำแท้งของทั้งอินโดนีเซีย และฟิลิปปินส์ก็ต้องนับว่า กฎหมายทำแท้งในประเทศไทยมีความก้าวหน้ากว่ามาก ถึงจะดูก้าวหน้ากว่าประเทศอื่น แต่ สุพีชา เบาทิพย์ ผู้ประสานงานจากกลุ่มทำทาง กลุ่มที่ทำงานด้านการให้คำปรึกษากับผู้หญิงที่ต้องการเข้าถึงบริการยุติการตั้งครรภ์อย่างปลอดภัย และรณรงค์ผลักดันเชิงนโยบายให้ยกเลิกกฎหมายอาญามาตรา 301 ที่ลงโทษผู้หญิง ก็ได้นำเสนอข้อมูลให้เห็นว่า สถานการณ์การทำแท้งในประเทศไทยยังคงเผชิญกับปัญหาในทางปฏิบัติอย่างไร โดยสุพีชากล่าวว่า ในประเทศไทยมีเครือข่ายแพทย์ที่ให้บริการการทำแท้งที่ปลอดภัย มีการทำวิจัยประสิทธิภาพของการทำแท้งด้วยยายืนยันความปลอดภัย จนนำมาสู่การออกนโยบายสนับสนุนค่าบริการทำแท้งที่ปลอดภัยของสำนักงานหลักประกันสุขภาพแห่งชาติครั้งละ 3,000 บาทให้กับคนไทยที่มีเลข 13 หลัก มาตั้งแต่ปี พ.ศ. 2559 ซึ่งจากการเก็บข้อมูลการให้บริการก็พบว่านับตั้งแต่มีการสนับสนุนการให้บริการการทำแท้งที่ปลอดภัย ตัวเลขของผู้ที่เข้ามารับการรักษาในสถานบริการด้วยอาการแทรกซ้อนจากการทำแท้งที่ไม่ปลอดภัยก็ลดลงอย่างชัดเจน เช่นเดียวกับอัตราของผู้ที่เสียชีวิตจากการทำแท้งที่ไม่ปลอดภัยลดลงเป็นศูนย์ราย 3 ปีติดต่อกันมาจนถึงปัจจุบัน แต่ก็น่าเสียดายที่ประชาชนส่วนใหญ่กลับไม่รับรู้ว่ารัฐไทยมีการสนับสนุนทั้งการให้บริการทำแท้งที่ปลอดภัย ทั้งค่าบริการยุติการตั้งครรภ์ เพราะหน่วยงานภาครัฐที่เกี่ยวข้อง รวมทั้งตัวสถานบริการเอง ยังไม่กล้าที่จะประกาศตัว หรือประชาสัมพันธ์ให้สาธารณรับรู้อย่างทั่วถึง อีกทั้งจำนวนสถานบริการที่ให้บริการทำแท้งที่ปลอดภัยก็ยังมีจำนวนน้อยมาก และไม่ครอบคลุมทุกพื้นที่ของประเทศ และที่มากไปกว่านั้นบรรดาสถานบริการที่เปิดให้บริการก็ยังตั้งเงื่อนไขของตัวเองขึ้นมาอย่างมากมายยอีกด้วย เช่น จะให้บริการเฉพาะอายุครรภ์ไม่เกินกี่สัปดาห์ หรือให้บริการเฉพาะเยาวชนอายุไม่เกินกี่ปี หรือให้บริการเฉพาะประชากรที่อาศัยอยู่ในพื้นที่ปฏิบัติงานของสถานบริการเท่านั้น ผลที่เกิดขึ้นก็คือ คนไทยส่วนใหญ่ยังคงเข้าไม่ถึงข้อมูล และเข้าไม่ถึงบริการทำแท้งที่ไม่ปลอดภัยอยู่ดี รวมถึงไม่ได้รับความสะดวกในการเข้ารับบริการ และมีค่าใช้จ่ายต่าง ๆ (เช่น ค่าใช้จ่ายในการเดินทาง) เพิ่มขึ้นโดยไม่จำเป็น นอกจากนี้หลายคนยังถูกปฏิเสธการให้บริการด้วยเหตุผลว่าไม่เข้าเกณฑ์ หรือเงื่อนไขที่สถานบริการตั้งไว้ และอีกเหตุผลหนึ่งก็คือ สถานบริการตามสิทธิในการรักษาไม่ต้องการให้บริการยุติการตั้งครรภ์ ข้อเรียกร้องของกลุ่มทำทางต่อรัฐไทยก็คือ รัฐจะต้องประชาสัมพันธ์ข้อมูลสถานบริการทำแท้งที่ปลอดภัย ต้องเพิ่มจำนวนสถานบริการให้ครอบคลุมทั้งประเทศ และในกรณีที่สถานบริการใดไม่ต้องการให้บริการยุติการตั้งครรภ์ ก็จะต้องรับผิดชอบในการส่งผู้รับบริการไปรับบริการในสถานบริการที่มีบริการต่อ และคอยดูแลต่อเนื่องหากเกิดอาการแทรกซ้อน แถลงการณ์จากเวทีแลกเปลี่ยนเรื่องสถานการณ์การทำแท้งที่ไม่ปลอดภัยต่อประชาคมอาเซียน หลังการนำเสนอสถานการณ์ การเคลื่อนไหวผลักดันเชิงนโยบายของแต่ละประเทศ มีการอ่านแถลงการณ์ที่เตรียมมาให้กับผู้เข้าร่วมประชุมทุกคนได้ฟัง โดยแถลงการณ์จากเวทีเสวนานี้จะถูกนำไปรวมกับแถลงการณ์จากเวทีอื่นๆ เพื่อจัดทำเป็นแถลงการณ์รวมของการประชุมซึ่งจะเสนอต่อรัฐบาลอาเซียนต่อไป เนื้อหาของแถลงการณ์เป็นการเรียกร้องให้ทุกรัฐในอาเซียนตระหนักถึงสิทธิอนามัยเจริญพันธุ์ และเรียกร้องให้รัฐต้องจัดให้มีบริการทำแท้งที่ปลอดภัย ตลอดจนยกเลิกกฎหมายที่ยังะบุความผิดทางอาญาต่อการทำแท้ง และออกกฎหมายเพื่อปกป้องคุ้มครอง สนับสนุนให้บุคคลที่ตั้งครรภ์สามารถใช้สิทธิเหนือเนื้อตัวร่างกายของพวกเขา สิทธิด้านสุขภาพ และสิทธิในการที่จะมีชีวิตได้อย่างเต็มที่ ท่ามกลางสถานการณ์การแพร่ระบาดของโควิด-19 และบรรยากาศทางการเมืองที่ไร้ซึ่งความเป็นประชาธิปไตยอย่างสิ้นเชิงของหลาย ๆ ชาติในอาเซียน อย่างน้อยที่สุดสำหรับคนที่ทำงานด้านสิทธิการทำแท้งที่ปลอดภัย พวกเราได้ออกมาพูดถึงความเป็นจริงอีกด้านหนึ่งที่รัฐบาลแทบทุกรัฐมองข้ามแล้ว และเราจะยังคงพูดต่อไป พูดด้วยเสียงหลาย ๆ เสียง ด้วยสำเนียงภาษาแต่ละภาษาให้ดังพร้อมกัน จนกว่ารัฐอาเซียนจะเห็นว่า การทำแท้งปลอดภัยเป็นบริการสุขภาพพื้นฐานที่จำเป็น ที่เกี่ยวข้องกับการสร้างประชากรที่มีคุณภาพ เกี่ยวข้องกับการส่งเสริมคุณภาพชีวิตที่ดีของพลเมืองอาเซียน และเกี่ยวข้องกับการรักษาชีวิตที่ไม่ควรต้องสูญเสียไปด้วยสาเหตุที่ป้องกันได้ การจัดให้มีบริการทำแท้งที่ปลอดภัยจึงถือเป็นหน้าที่ที่ทุกรัฐในอาเซียนพึงจะต้องทำ หากเคยเอ่ยอ้างว่ารัฐของตนเป็นรัฐที่ตระหนักถึง และให้ความสำคัญกับหลักการสิทธิมนุษยชน ข่าวสังคมสิทธิมนุษยชนคุณภาพชีวิตต่างประเทศทำแท้งยุติการตั้งครรภ์อาเซียนกลุ่มทำทางติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/31WT2J4ELZE/95594,2021_10_23
พปชร.ปัดข่าวทำโพลวัดความนิยม ส.ส.ภาคใต้ - ปชป.ปัดเคลียร์ใจปมเลือกผู้สมัคร ส.ส.ภาคใต้,"Submitted on Sat, 2021-10-23 11:36โฆษก พปชร. ปัดข่าวจัดทำโพล ส.ส.ใต้ ย้ำพรรคไม่มีนโยบายใช้หน่วยงานของรัฐวัดคะแนนนิยม เพราะเป็นเรื่องภายในพรรค - 'จุรินทร์' ปัดเคลียร์ใจ 'นิพิฏฐ์-ราเมศ' ปมปัญหาคัดเลือกผู้สมัคร ส.ส.พื้นที่ภาคใต้ มองธรรมดาเขตใดมีคนสนใจมากอาจต้องแย่งชิง ย้ำพรรคมีกระบวนการคัดเลือกตามข้อบังคับ สุดท้ายจบด้วยมติพรรคที่ทำมากว่า 70 ปี เมื่อวันที่ 22 ต.ค. 2564 พัชรินทร์ ซำศิริพงษ์ ส.ส.กทม. เขต 2 ในฐานะโฆษกพรรคพลังประชารัฐ ปฏิเสธกระแสข่าวการจัดทำโพลวัดความนิยม ส.ส.พรรคพลังประชารัฐ ในพื้นที่ภาคใต้ และจำนวนมากไม่ได้รับความนิยม ว่าไม่มีมูลความจริง เป็นเพียงกระแสข่าวที่หวังผลทางการเมืองเท่านั้น เพราะขณะนี้ ส.ส.ภาคใต้ของพรรคทั้ง 14 คน ก็ทำงานเพื่อพี่น้องประชาชนกันอย่างต่อเนื่อง และเวลานี้ยังอยู่ในสถานการณ์ที่ประเทศต้องเผชิญกับหลากหลายปัญหา ทั้งโควิด-19 อุทกภัย วาตภัย และดินโคลนถล่ม การทำหน้าที่ของ ส.ส.เอง ในการช่วยเหลือและแก้ไขปัญหาให้กับพี่น้องประชาชน จะเป็นตัวชี้วัดความเหมาะสมของ ส.ส.ที่สำคัญมากกว่า พัชรินทร์ ยังชี้แจงถึงกระแสข่าวดังกล่าวที่ระบุว่า พรรคพลังประชารัฐได้มอบหมายให้หน่วยงานของรัฐแต่ละพื้นที่ดำเนินการจัดทำโพล ทั้งหน่วยงานด้านการศึกษา และหน่วยงานด้านความมั่นคง นั้น เป็นการกล่าวหาพรรค พร้อมยืนยันว่า พรรคไม่มีนโยบายใช้หน่วยงานของรัฐจัดทำโพลทดสอบความนิยม ส.ส. แต่อย่างใด ซึ่งการจัดทำโพล เป็นกลไกการเมือง ไม่ใช่กลไกราชการ ดังนั้น การดำเนินการถือเป็นเรื่องภายในพรรค ซึ่งต้องใช้สำนักโพลที่มีมาตรฐานและเป็นที่ยอมรับของสังคมเป็นผู้ทำ พร้อมยืนยันว่า ไม่มีการกลั่นแกล้ง ส.ส.ท่านใด ตามกระแสข่าวที่ออกมา นอกจากนี้ พล.อ.ประวิตร วงษ์สุวรรณ รองนายกรัฐมนตรี หัวหน้าพรรคพลังประชารัฐ ยังเน้นย้ำกับ ส.ส.ของพรรคทุกคน ให้ตั้งใจทำหน้าที่ในการเป็นผู้แทนของพี่น้องประชาชนให้เต็มที่ เต็มกำลัง ปชป.ปัดเคลียร์ใจปมเลือกผู้สมัคร ส.ส.ภาคใต้ 23 ต.ค. 2564 นายจุรินทร์ ลักษณวิศิษฏ์ หัวหน้าพรรคประชาธิปัตย์ กล่าวถึงกรณีปัญหาการส่งผู้สมัคร ส.ส.ของพรรคในพื้นที่จังหวัดพัทลุง หลังนายนิพิฏฐ์ อินทรสมบัติ อดีต ส.ส. และรองหัวหน้าพรรค ดูแลพื้นที่ภาคใต้ แสดงความไม่พอใจ ว่า ส่วนตัวไม่คิดว่าเป็นเป็นปัญหา และมองบวกมากกว่า เพราะหากย้อนกลับไปเมื่อปีที่แล้ว เราจะเห็นว่าการหาตัวผู้สมัครของพรรค ยังอยู่ในภาวะที่มีคนปฏิเสธจำนวนมาก อีกทั้งมีผู้ที่แสดงความจำนงจะไม่ลงสมัครหลายคน แต่มาถึงวันนี้สถานการณ์เปลี่ยนไป หลังมีคนรุ่นใหม่เลือดใหม่ไหลเข้า เลือดเก่าไหลกลับ โดยเฉพาะพื้นที่ภาคใต้ที่มีคนรุ่นใหม่ให้ความสนใจจำนวนมาก ดังนั้นหากเขตไหนมีผู้สมัครเกินกว่า 1 คน จึงเป็นเรื่องปกติของคนที่แสดงความจำนงแล้ว อยากได้รับเลือกเป็นตัวแทนพรรค ซึ่งสุดท้ายก็มีกระบวนการพิจารณาอยู่แล้วตามข้อบังคับพรรค และที่สุดจะมีข้อยุติโดยมติพรรค ที่เป็นธรรมเนียมปฏิบัติที่ทำกันมา ส่วนจะต้องเคลียร์ใจกับนาย นิพิฏฐ์ หรือไม่นั้น นายจุรินทร์ กล่าวว่าขอไม่พูดถึงตัวบุคคล และทุกอย่างต้องเป็นไปตามข้อบังคับพรรค เมื่อถามย้ำว่ามีคนตั้งข้อสังเกตการเลือกคนในตระกูลเดียวกันลงสมัคร นายจุรินทร์ ย้ำว่าพรรคจะเป็นผู้พิจารณาว่าใครมีความเหมาะสมที่สุด ซึ่งคณะกรรมการบริหารพรรคมีดุลพินิจและเลือกสิ่งที่ดีที่สุดกับพรรคอยู่แล้ว เมื่อถามถึงกรณีนายราเมศ รัตนะเชวง โฆษกพรรคประชาธิปัตย์ ที่มีปัญหาการลงสมัคร ส.ส.พื้นที่จังหวัดพัทลุง นายจุรินทร์ กล่าวว่าทุกกรณีจะใช้หลักเกณฑ์เดียวกันพรรคไม่ได้พึ่งมาคิดตอนนี้ เราคิดมา 70 กว่าปี และดำเนินการมาต่อเนื่อง ไม่ได้มีปัญหา พร้อมเชื่อว่าเมื่อถึงเวลาจะสามารถหาข้อยุติได้ เมื่อถามว่า ภาพที่ออกมาเหมือนเป็นความขัดแย้งภายใน นายจุรินทร์ กล่าวว่า เป็นธรรมดา หากเขตไหนมีผู้ให้ความสนใจลงสมัครหลายคน ก็จะต้องมีการแย่งกันลง แต่ยืนยันเรื่องนี้จะไม่ทำให้เกิดรอยรั้วภายในพรรคประชาธิปัตย์ เพราะพรรคยึดกระบวนการตัดสินใจแบบนี้มายาวนาน ไม่เช่นนั้นคงไม่ยั่งยืนมาได้ถึงวันนี้ ซึ่งที่สุดแล้วมติพรรคจะเป็นผู้ตัดสิน ที่มาเรียบเรียงจากสำนักข่าวไทย [1] [2] ข่าวการเมืองพรรคพลังประชารัฐพรรคประชาธิปัตย์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/cD2_e3NWkAk/95595,2021_10_23
ศูนย์ทนายฯ สรุปคดีคาร์ม็อบทั่วไทย ณ 18 ต.ค. 64 ไม่น้อยกว่า 96 คดี ผู้ถูกดำเนินคดี 244 ราย,"Submitted on Sat, 2021-10-23 11:50ศูนย์ทนายความเพื่อสิทธิมนุษยชน สรุปคดีคาร์ม็อบทั่วไทย ณ 18 ต.ค. 64 ไม่น้อยกว่า 96 คดี ผู้ถูกดำเนินคดี 244 ราย (บางรายถูกกล่าวหาในหลายคดี) ในจำนวนนี้เป็นผู้ถูกกล่าวหาที่ยังเป็นเยาวชนจำนวน 18 ราย ศูนย์ทนายความเพื่อสิทธิมนุษยชน รายงานว่าแม้กระแสการจัดกิจกรรม “คาร์ม็อบ” (Car Mob) เพื่อแสดงออกทางการเมือง และเรียกร้องให้ พล.อ.ประยุทธ์ จันทร์โอชา ลาออกจากตำแหน่ง จะลดระดับลงไปในช่วงเดือนนี้ แต่ในช่วงสามเดือนเศษที่ผ่านมา ลักษณะการจัดกิจกรรมนี้ ท่ามกลางสถานการณ์การแพร่ระบาดของโควิด-19 กลายเป็นทางเลือกสำคัญในการแสดงออกทางการเมือง โดยเกิดขึ้นนับร้อยครั้งทั่วประเทศ ขณะเดียวกัน คดีความที่ติดตามมาก็ยังไม่ได้ยุติลง ตำรวจในพื้นที่ต่างๆ ยังมีการออกหมายเรียก และแจ้งข้อกล่าวหาต่อผู้จัดและผู้เข้าร่วมกิจกรรมอย่างต่อเนื่อง และในแต่ละคดี ต้องใช้ระยะเวลาต่อสู้คดีต่อไปอีกนับปี จากการติดตามของศูนย์ทนายความเพื่อสิทธิมนุษยชน ตั้งแต่เริ่มมีการจัดกิจกรรมคาร์ม็อบในช่วงต้นเดือนกรกฎาคม 2564 เป็นต้นมา จนถึงวันที่ 18 ตุลาคม 2564 มีผู้ถูกดำเนินคดีจากกิจกรรมลักษณะนี้ ไม่น้อยกว่า 244 ราย ใน 96 คดี (บางรายถูกกล่าวหาในหลายคดี) ในจำนวนนี้เป็นผู้ถูกกล่าวหาที่ยังเป็นเยาวชนจำนวน 18 ราย หากพิจารณาคดีแยกเป็นรายจังหวัด จะพบว่ามีคดีเกิดขึ้นทุกภูมิภาคทั่วประเทศ ไม่น้อยกว่า 37 จังหวัด ได้แก่ ภาคกลางและตะวันออก กรุงเทพมหานคร (22 คดี), นนทบุรี (3 คดี), ปทุมธานี (2 คดี), ชลบุรี (2 คดี), ลพบุรี (2 คดี), สระบุรี (1 คดี), สิงห์บุรี (1 คดี), กาญจนบุรี (1 คดี), นครนายก (1 คดี) ภาคเหนือ เชียงใหม่ (6 คดี), เชียงราย (5 คดี), ลำปาง (3 คดี), ลำพูน (2 คดี), ตาก (2 คดี), พิษณุโลก (1 คดี), นครสวรรค์ (1 คดี), กำแพงเพชร (1 คดี), อุตรดิตถ์ (1 คดี) ภาคอีสาน นครราชสีมา (7 คดี), ขอนแก่น (4 คดี), นครพนม (3 คดี), สุรินทร์ (2 คดี), ร้อยเอ็ด (2 คดี), ชัยภูมิ (1 คดี), ยโสธร (1 คดี), หนองบัวลำภู (1 คดี), อำนาจเจริญ (1 คดี), อุบลราชธานี (1 คดี) ภาคใต้ นครศรีธรรมราช (3 คดี), ยะลา (3 คดี), กระบี่ (2 คดี), ภูเก็ต (2 คดี), ปัตตานี (2 คดี), นราธิวาส (1 คดี), สตูล (1 คดี), สุราษฎร์ธานี (1 คดี), สงขลา (1 คดี) ในคดีเหล่านี้ มีคดีที่ตำรวจเปรียบเทียบในข้อหาการใช้เครื่องขยายเสียงโดยไม่ได้รับอนุญาต หรือข้อหาตาม พ.ร.บ.จราจรทางบกฯ ทำให้คดีสิ้นสุดไปแล้วจำนวน 12 คดี ขณะที่อีกจำนวน 84 คดี นั้น มีการกล่าวหาในข้อหาหลัก คือฝ่าฝืนข้อกำหนดตาม พ.ร.ก.ฉุกเฉินฯ ซึ่งมีทั้งอัตราโทษจำคุกและโทษปรับ ทำให้ผู้ถูกกล่าวหาส่วนใหญ่เลือกจะต่อสู้คดีต่อไป โดยหลายคดีได้ทยอยถูกพนักงานอัยการเร่งสั่งฟ้องต่อศาล (พบว่ามี 2 คดี ได้แก่ คดีที่จังหวัดลำปาง และจังหวัดหนองบัวลำภู ที่ผู้ถูกกล่าวหาได้ให้การรับสารภาพในชั้นศาล) อ่านรายงานนี้ฉบับเต็มในเว็บไซต์ศูนย์ทนายความเพื่อสิทธิมนุษยชน ข่าวการเมืองสิทธิมนุษยชนศูนย์ทนายความเพื่อสิทธิมนุษยชนกระบวนการยุติธรรมคดีคาร์ม็อบติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/dsGMyuGwqxA/95596,2021_10_23
สื่อจีนแบนทีมบาสเก็ตบอลเอ็นบีเอ หลังนักกีฬาแสดงออกสนับสนุนอิสรภาพทิเบต,"Submitted on Sat, 2021-10-23 12:02ทีมบาสเก็ตบอลเอ็นบีเอสหรัฐฯ เดอะบอสตันเซลติก เผชิญกับการโต้ตอบจากจีนหลังจากที่ เอเนส คานเตอร์ นักกีฬาทีมนี้โพสต์วิดีโอแสดงการสนับสนุนการให้ทิเบตเป็นอิสระจากจีน ที่มาภาพประกอบ: Hugo Pardo Kuklinski (CC BY 2.0) หลังจากที่มีการโพสต์วิดีโอแสดงออกจุดยืนทางการเมืองของเอเนส คานเตอร์ นักกีฬาบาสเก็ตบอลสหรัฐฯ ที่สนับสนุนอิสรภาพของทิเบตก็มีปฏิกิริยาโต้ตอบจากจีนอย่างรวดเร็ว โดยที่บริษัทสื่อบันเทิงและไอทียักษ์ใหญ่เทนเซนต์สั่งตัดการถ่ายทอดสดการแข่งขันบาสเก็ตบอลเอ็นบีเอระหว่างบอสตันเซลติกและนิวยอร์กนิคส์ในวันที่ 20 ต.ค. และในวันที่ 21 ต.ค. หน้าโซเชียลมีเดียของจีนก็เต็มไปด้วยกลุ่มคนที่แสดงความไม่พอใจเรียกร้องให้มีการบอยคอตต์ทีมบาสเก็ตบอลทีมนี้ สมาคมบาสเก็ตบอลแห่งชาติสหรัฐฯ หรือเอ็นบีเอเข้าไปพัวพันกับประเด็นที่เป็นข้อโต้แย้งในจีนมากขึ้นเรื่อยๆ ในขณะที่ทางการจีนเรียกร้องให้บริษัทจากต่างชาติยอมทำตามจุดยืนทางการเมืองของจีนเพื่อให้พวกเขายังคงสามารถเข้าถึงตลาดบริโภคขนาดใหญ่ในจีนได้ เช่น ก่อนหน้านี้ก็เคยมีกรณีที่ผู้จัดการใหญ่ของทีมฮุนสตันร็อกเก็ต ดาริล มอเรย์ แสดงการสนับสนุนกลุ่มผู้ประท้วงเรียกร้องประชาธิปไตยในฮ่องกงช่วงปี 2562 ที่มีการเคลื่อนไหวในเรื่องนี้อย่างจริงจัง คานเตอร์โพสต์วิดีโอที่สร้างความไม่พอใจต่อรัฐบาลจีนเมื่อวันที่ 20 ต.ค. ที่ผ่านมา ในวิดีโอเขาพูดสนับสนุนการเป็นอิสระของทิเบตกินเวลายาวมากกว่า 2 นาที ซึ่งเป็นการแสดงจุดยืนที่ผิดกฎหมายในจีน คานเตอร์ ยังได้เรียกสีจิ้นผิงว่าเป็น ""เผด็จการที่โหดร้ายของจีน"" และกล่าวซ้ำๆ ว่า ""ปลดปล่อยทิเบต ปลดปล่อยทิเบต ปลดปล่อยทิเบต"" นอกจากนี้คานเตอร์ยังสวมเสื้อดาไลลามะซึ่งเป็นผู้นำทางจิตวิญญาณพลัดถิ่นที่ทางการจีนระบุตัวว่าเป็นนักแบ่งแยกดินแดนที่อันตราย จีนยึดครองทิเบตตั้งแต่ปี 2493 ทำให้ทิเบตสิ้นสภาพการเป็นอิสระในเชิงพฤตินัยแบบที่เคยเป็นมาก่อนหน้านี้ประมาณ 40 ปี ทางการจีนสร้างวาทกรรมการยึดครองทิเบตว่าเป็น ""การปลดปล่อยอย่างสันติ"" ที่จะทำให้ทิเบตเจริญขึ้น แต่ถึงแม้ว่าจะมีชาวทิเบตบางส่วนที่อยากได้รับอิสรภาพในการปกครองตนเองแต่ทางการจีนก็มีการสอดแนมเข้มงวดและจับกุมคุมขังผู้คนที่ดำเนินกิจกรรมในทำนองที่รัฐบาลอ้างว่าเป็น ""การแบ่งแยกดินแดน"" แอปพลิเคชันถ่ายทอดสดกีฬาบาสเก็ตบอลเอ็นบีเอของค่ายเทนเซนต์ยังคงมีการถ่ายทอดสดนัดอื่นๆ ต่อไปตามผังรายการเว้นแต่นัดที่มีทีมบอสตันเซลติกส์ร่วมแข่งขัน แต่ยังคงจะมีการรายงานผลการแข่งขันในรูปแบบเนื้อหาข้อความตัวอักษรและรูปภาพ โฆษกด้านการต่างประเทศของจีน หวังเหวินปิน กล่าวถึงเรื่องนี้ว่าคานเตอร์เป็น ""พวกหาเรื่องให้คนติดตามโดยการเรียกร้องความสนใจเกี่ยวกับประเด็นทิเบต"" หวังกล่าวย้ำอีกว่า ""ทิเบตเป็นส่วนหนึ่งของจีน"" คานเตอร์เป็นนักกีฬาที่พูดถึงเรื่องการเมืองมาเป็นเวลาหลายปีแล้ว ก่อนหน้านี้เขายังเคยออกปากวิจารณ์รัฐบาลตุรกีซึ่งเป็นที่ที่เขาเติบโตมาจนทำให้เจ้าหน้าที่ทางการตุรกีต้องการจับกุมตัวเขา รวมถึงมีการตามล่าตัวเขาถึงอินโดนีเซียในช่วงปี 2560 ตอนที่คานเตอร์กำลังจัดค่ายฝึกซ้อมบาสเก็ตบอลสำหรับเด็กในอินโดนีเซีย และในเวลาต่อมาเขาก็เป็นคนเรียกร้องให้รัฐสภาสหรัฐฯ ออกมาตรการเพื่อสนับสนุนส่งเสริมสิทธิมนุษยชนในตุรกี ในโซเชียลมีเดียของจีนนั้นดูเหมือนจะมีผู้ติดตามกีฬาบาสเก็ตบอลเอ็นบีเออยู่พอสมควร โดยที่ในโซเชียลมีเดียจีนเว่ยปั๋วบัญชีผู้ใช้งานแฟนทีมเซลติคส์ที่มีผู้ติดตามมากกว่า 600,000 ราย ก็ประกาศยกเลิกการอัพเดทข่าวสารเกี่ยวกับทีมหลังจากที่มีกรณีนักกีฬาสนับสนุนทิเบต โดยอ้างว่าพวกเขาต้อง ""ต่อต้านพฤติกรรมที่ทำลายความปรองดองในชาติและเกียรติแห่งมาตุภูมิ"" นอกจากนี้ยังมีบล็อกเกอร์ผู้เขียนเรื่องกีฬาในจีนที่มีผู้ติดตาม 4 ล้านฟอลโลว์ในเว่ยปั๋วเรียกร้องให้บอยคอตต์คานเตอร์เพื่อสั่งสอนคานเตอร์และนักกีฬาที่เรียกร้องในประเด็นจีน นอกจากเรื่องการกล่าวเรียกร้องผ่านช่องทางโซเชียลมีเดียแล้ว คานเตอร์ยังสวมรองเท้ากีฬาที่มีข้อความว่า ""ปลดปล่อยทิเบต"" รวมถึงรูปภาพของคนที่เผาตัวเองประท้วงเกี่ยวกับเรื่องทิเบตในการแข่งขันเมื่อวันที่ 20 ต.ค. ที่ผ่านมาด้วย ผู้ที่ดีไซน์รองเท้าให้กับคานเตอร์คือ Badiucao ศิลปินนักเขียนการ์ตูนการเมืองชาวจีนโพ้นทะเลที่วิพากษ์วิจารณ์รัฐบาลจีนมาโดยตลอด เรียบเรียงจากChina wipes Boston Celtics from NBA broadcasts after Enes Kanter slams abuses in Tibet, The Washington Post, 23-10-2021 ข่าวสิทธิมนุษยชนต่างประเทศกีฬาทิเบตจีนบาสเก็ตบอลNBABoston Celticsติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/b706R8BQYQI/95597,2021_10_23
'ก้าวไกล' เตรียมนำผลรับฟังความเห็นองค์กรครูทั่วประเทศ คืนอำนาจคณะกรรมการบริหารเขตพื้นที่,"Submitted on Sat, 2021-10-23 12:49พรรคก้าวไกลเตรียมนำผลรับฟังความเห็นองค์กรครูทั่วประเทศ คืนอำนาจคณะกรรมการบริหารเขตพื้นที่ ไปประกอบการพิจารณาร่างแก้ไขเพิ่มเติม พ.ร.บ. แก้ไขเพิ่มเติมคำสั่งหัวหน้า คสช.เรื่องการปฏิรูปการศึกษาในภูมิภาคฯ - ประธาน อนุ กมธ.พิจารณาหาสาเหตุและแนวทางแก้ปัญหาหนี้สินครู สผ. เตรียมเสนอแนวทางแก้ปัญหา 1 พ.ย. นี้ ย้ำไม่ใช่นโยบายขายฝัน เว็บไซต์สถานีวิทยุกระจายเสียงและวิทยุโทรทัศน์รัฐสภา รายงานว่าศิริกัญญา ตันสกุล ส.ส.บัญชีรายชื่อ และรองหัวหน้าพรรคก้าวไกล นำคณะจัดเสวนารับฟังความคิดเห็นจากองค์กรวิชาชีพครูจำนวนกว่า 300 องค์กร เรื่องกลไกทางกฎหมายกับการปฏิวัติการศึกษา กรณี ร่างพระราชบัญญัติ (พ.ร.บ.)​ แก้ไขเพิ่มเติมคำสั่ง หน.คสช.ที่ 19/60 เมื่อวันที่ 17 ต.ค. 2564 ที่ผ่านมาพร้อมกล่าวว่าพรรคคงการดำเนินตามนโยบายปฏิวัติการศึกษาด้วยการกระจายอำนาจ สลายการรวมศูนย์ให้อำนาจแก่สถานศึกษา ลดขั้นตอนให้แบนราบ ขั้นตอนการบริหารจัดการและตัดสินใจสั้น อำนาจอยู่ที่กรรมการสถานศึกษา รวมถึงเห็นควรใข้ทรัพยากรที่มีอย่างจำกัดให้จัดตั้งไว้ที่สถานศึกษาให้มากที่สุด ขณะที่สุรวาท ทองบุ ส.ส.ก้าวไกล และรองประธานคณะกรรมาธิการ (กมธ.) วิสามัญพิจารณาร่าง พรบ.แก้ไขเพิ่มเติมคำสั่งหัวหน้า คสช. ที่ 19/2560 เรื่องการปฏิรูปการศึกษาในภูมิภาคของกระทรวงศึกษาธิการ ลงวันที่ 3 เม.ย. 2560 สภาผู้แทนราษฎร กล่าวถึงประเด็นที่มุ่งรับฟังความเห็นจากองค์กรวิชาชีพครูเกี่ยวกับการดำเนินงานของบางหน่วยงาน หรือสำนักงาน คณะกรรมการบางหน่วย และอำนาจหน้าที่ โดยท้ายที่สุดเวทีดังกล่าวเห็นว่า ควรยุบคณะกรรมการขับเคลื่อนการปฏิรูปการศึกษาในภูมิภาคของกระทรวงศึกษาธิการ (คปภ.) สำนักงานศึกษาธิการภาค (ศธ.ภ.) สำนักงานศึกษาธิการจังหวัด (ศธ.จ.) และคณะกรรมการศึกษาธิการจังหวัด (กศจ.) รวมทั้ง คณะอนุกรรมการศึกษาธิการจังหวัด (อนุ กศจ.) เนื่องจากมีความซ้ำซ้อน สิ้นเปลือง ล่าช้าไม่ตอบโจทย์คุณภาพการศึกษา ไม่เกิดผลดีต่อครูและผู้เรียนในที่สุด นอกจากนี้ ส่วนใหญ่เห็นด้วย ให้คืนอำนาจของคณะกรรมการบริหารเขตพื้นที่ (กพท.) จากที่ร่าง พ.ร.บ. ดังกล่าว กำหนดคืนอำนาจของ อนุกรรมการข้าราชการครูและบุคลากรทางการศึกษาเขตพื้นที่การศึกษา (อ.ก.ค.ศ.เขตพื้นที่) เท่านั้น เพื่อให้การบริการงานสัมพันธ์สอดคล้อง เป็นกระบวนการเดียวกันในการบริหารงานวิชาการ การบริหารงานทั่วไป งบประมาณ แผนงาน และการเงินการคลังกับการบริหารงานบุคคล ส่วนเรื่องการปรับปรุงการได้มาซึ่ง อ.ก.ค.ศ. ควรปรับตามสมควร เพื่อแก้ปัญหาและป้องกันการทุจริต สุรวาท รองประธานคณะกรรมาธิการวิสามัญฯ กล่าวสรุปหลังประมวลผลการเสวนาว่าจะนำความคิดเห็นทั้งหมดไปใช้ในการผลักดันให้เกิดการปรับแก้ไขกฎหมายที่เกี่ยวข้องต่อไป และยืนยันการดำเนินการระยะเปลี่ยนผ่านต้องเป็นไปอย่างเป็นธรรม ไม่กระทบทางลบต่อผู้ปฏิบัติงานและที่สำคัญที่สุด ประโยชน์จะต้องเป็นของผู้เรียน ประธาน อนุ กมธ.พิจารณาหาสาเหตุและแนวทางแก้ปัญหาหนี้สินครู สผ. เตรียมเสนอแนวทางแก้ปัญหา 1 พ.ย. นี้ ย้ำไม่ใช่นโยบายขายฝัน นายปรีดา บุญเพลิง ประธานคณะอนุกรรมาธิการพิจารณาหาสาเหตุและแนวทางแก้ไขปัญหาหนี้สินครู ในคณะกรรมาธิการวิสามัญเพื่อศึกษาแผนปฏิรูปประเทศ ด้านการศึกษาและแนวทางการบริหารจัดการปัญหาหนี้สินครูและบุคลากรทางการศึกษาอย่างเป็นระบบ สภาผู้แทนราษฎร ให้สัมภาษณ์ ผู้สื่อข่าวสถานีวิทยุกระจายเสียงและวิทยุโทรทัศน์รัฐสภาถึงเเนวทางนโยบายการแก้ปัญหาหนี้สินครูและบุคลากรทางการศึกษา ผ่าน 3 รูปแบบ ตามที่รัฐมนตรีว่าการกระทรวงศึกษาธิการเสนอ คือ 1. โครงการแก้ปัญหาหนี้สินครูและบุคลากรทางการศึกษา โดยใช้สหกรณ์ออมทรัพย์ครูต้นแบบเป็นฐาน เพื่อดำเนินการแก้ไขปัญหาหนี้สินครู ร่วมกับสหกรณ์ออมทรัพย์ครูต้นแบบ 12 แห่ง 2.คณะกรรมการแก้ไขปัญหาหนี้สินข้าราชการครูและบุคลากรทางการศึกษาของกระทรวงศึกษาธิการ เจรจากับสถาบันการเงินเพื่อแก้ไขปัญหาครูรายที่ถูกฟ้อง พร้อมแนวทางการแก้ปัญหาของผู้ค้ำประกัน และการลดอัตราดอกเบี้ยเงินกู้ และ 3.การจัดอบรมพัฒนาครูและบุคลากรทางการศึกษาให้มีความรู้ทางด้านการวางแผนและการสร้างวินัยทางการเงินและการออม โดยย้ำว่าแนวทางดังกล่าว เป็นเรื่องที่ดีและสอดคล้องกับที่คณะอนุกรรมมาธิการได้มีการศึกษาไว้แล้ว ทั้งสาเหตุของการเกิดหนี้และแนวทางแก้ไขปัญหาหนี้สินของครู ซึ่งรายละเอียดต่างๆคณะอนุกรรมาธิการจะมีการแถลงและเสนอต่อที่ประชุมสภาในช่วงเปิดสมัยประชุมสามัญวันที่ 1 พ.ย. 2564 นี้ ประธานคณะอนุกรรมการฯ กล่าวด้วยว่า กรณีที่บางฝ่ายมองว่านโยบายแก้ปัญหาหนี้ครูนี้เคยมีคนทำมาแล้วแต่ไม่ประสบผลสำเร็จ และมักจะปรากฎมาในช่วงใกล้เลือกตั้ง ซึ่งกลายเป็นนโยบายขายฝันให้กับครูนั้น ยืนยันว่าไม่ขายฝันแน่นอนเนื่องจากตั้งแต่ที่ตนเข้ามาเป็นส.ส.ก็มีการดำเนินการมาอย่างต่อเนื่อง แต่ยอมรับว่าติดขัดกับช่วงสถานการณ์โควิด-19 ทำให้การดำเนินการล่าช้าแต่ย้ำว่าช่วงเปิดสมัยการประชุมนี้ จะดำเนินการให้เป็นรูปธรรม โดยนำเสนอต่อสภาแล้วส่งต่อให้รัฐบาลเพื่อดำเนินการซึ่งเชื่อว่าจะสำเร็จ เพื่อให้แนวทางการแก้ปัญหาหนี้สินครูนำร่องข้าราชการทั้งหมด ที่มาเรียบเรียงจากเว็บไซต์สถานีวิทยุกระจายเสียงและวิทยุโทรทัศน์รัฐสภา [1] [2] ข่าวการเมืองสังคมการศึกษาคุณภาพชีวิตพรรคก้าวไกลครูปรีดา บุญเพลิงหนี้สินครูสุรวาท ทองบุศิริกัญญา ตันสกุลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/h2g0-hUuPvs/95598,2021_10_23
'ซูปเปอร์โพล' เปิดผลสำรวจพบคนมอง 'ดิจิทัล-โซเชียลมีเดีย' เป็นความเสี่ยง,"Submitted on Sat, 2021-10-23 14:21'ซูปเปอร์โพล' เปิดผลสำรวจ 1,017 คน พบคนมองการใช้เทคโนโลยีดิจิทัล-โซเชียลมีเดียเป็นความเสี่ยง 75.5% เคยเจอความไม่ปลอดภัยกับข้อมูลส่วนบุคคล จากการใช้บริการธนาคารและสถาบันการเงิน เช่น การถูกดูดเงินออกจากบัญชี การโอนเงิน การใช้ออนไลน์แบงค์กิ้ง ชี้หน่วยงานรัฐยังไม่ตื่นตัว-บูรณาการดูแลประชาชน สำนักวิจัยซูเปอร์โพลเสนอผลสำรวจภาคสนาม เรื่อง “ปัจจัยเสี่ยงต่ออันตรายทางไซเบอร์” กรณีศึกษาประชาชนทุกสาขาอาชีพทั่วประเทศ จำนวน 1,017 ตัวอย่าง ระหว่างวันที่ 19-22 ต.ค. 2564 ที่ผ่านมาผลสำรวจพบว่า ประชาชนกลุ่มตัวอย่างส่วนใหญ่ 94.2% พบการระดมปลุกปั่นในโลกโซเชียลมีเดีย และการใช้เทคโนโลยีดิจิทัลสร้างความแตกแยกของคนในชาติ รวมทั้งสั่นคลอนสถาบันพระมหากษัตริย์ ขณะที่ 81.7% เคยพบปัญหาข้อมูลการค้าขาย ธุรกรรมทางธุรกิจ ผิดปกติจากการใช้เทคโนโลยีดิจิทัลออนไลน์ นอกจากนี้ 76% เคยถูกหลอกลวง เกิดอันตรายต่อชีวิตและทรัพย์สินจากการใช้เทคโนโลยีดิจิทัลออนไลน์ และการใช้โซเชียลมีเดีย และ 75.5% เคยเจอความไม่ปลอดภัยกับข้อมูลส่วนบุคคล จากการใช้บริการธนาคารและสถาบันการเงิน เช่น การถูกดูดเงินออกจากบัญชี การโอนเงิน การใช้ออนไลน์แบงค์กิ้ง เป็นต้น ขณะเดียวกันยังมีประชาชนกลุ่มตัวอย่าง 68.5% เคยถูกบูลลี่ ข่มขู่ คุกคาม เกิดความรู้สึกไม่ปลอดภัยจากการใช้เทคโนโลยีดิจิทัล โซเชียลมีเดีย กลุ่มตัวอย่างเกือบครึ่ง หรือ 48.9% พบปัญหาค่อนข้างมากถึงมากที่สุดว่า หน่วยงานรัฐยังไม่ค่อยตื่นตัว ไม่บูรณาการเชื่อมโยงด้านความมั่นคงทางไซเบอร์ ในขณะที่ 40.3% พบปัญหาปานกลาง และ 10.8% พบปัญหาค่อนข้างน้อยถึงไม่พบปัญหาเลย ส่วนดีกรีความเสี่ยงต่ออันตรายจากการใช้เทคโนโลยีดิจิทัล ระบบอินเทอร์เน็ต โซเชียลมีเดียในประเทศไทยนั้น ประชาชนกลุ่มตัวอย่างครึ่งหนึ่ง หรือ 50.5% บอกว่าเสี่ยงค่อนข้างมากถึงมากที่สุด ขณะที่ 36.1% ระบุว่าเสี่ยงปานกลาง มีเพียง13.4% ระบุว่าเสี่ยงค่อนข้างน้อยถึงไม่เสี่ยงเลย ดอกเตอร์ นพดล กรรณิกา ผู้อำนวยการซูเปอร์โพล กล่าวว่าจากผลสำรวจที่ออกมา จำเป็นอย่างยิ่งที่ภาครัฐต้องเพิ่มบทบาทของภาคประชาชน หรือ Non-State Power ใช้ “สังคมคุมสังคม” สร้างความตระหนักรู้และตื่นตัวของประชาชน เพราะลดปัญหาและอันตรายจากการใช้โซเชียลมีเดีย สื่อดิจิทัล และการซื้อขายผ่านโลกออนไลน์ ข่าวเศรษฐกิจสังคมคุณภาพชีวิตไอซีทีซูปเปอร์โพลโพลโซเชียลมีเดียธุรกรรมออนไลน์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/6VKrdI-DCJk/95599,2021_10_23
"COVID-19: 23 ต.ค.64 ไทยติดเชื้อเพิ่ม 9,742 ราย เสียชีวิต 74 ราย","Submitted on Sat, 2021-10-23 15:27ศบค. รายงานพบผู้ป่วยใหม่ 9,742 ราย รักษาหาย 10,182 ราย เสียชีวิต 74 ราย - 'กพท.' ออกเกณฑ์สายการบินเข้าไทยเปิดรับนักท่องเที่ยว 1 พ.ย.นี้ - บ.ซิลลิค ฟาร์มา ออกแถลงการณ์ยืนยันวัคซีนโมเดอร์นา ลอตแรกจัดส่งถึงไทยไม่เกิน 5 พ.ย.นี้ จำนวน 560,000 โดส ส่วนที่เหลือจะมาในไตรมาส 4 แน่นอน 23 ต.ค. 2564 ศบค. รายงานพบผู้ป่วยใหม่ 9,742 ราย สะสม 1,841,131 ราย รักษาหาย 10,182 ราย สะสม 1,720,629 ราย เสียชีวิต 74 ราย สะสม 18,699 ราย ผู้รับวัคซีน สะสมทั้งหมด จำนวน 69,923,540 โดส (ณ 22 ต.ค. 2564) สถานการณ์โรคติดเชื้อทั่วโลก ยอดผู้ติดเชื้อรวม 243,731,286 ราย อาการรุนแรง 76,235 ราย รักษาหายแล้ว 220,855,128 ราย เสียชีวิต 4,953,390 ราย 'กพท.' ออกเกณฑ์สายการบินเข้าไทยเปิดรับนักท่องเที่ยว 1 พ.ย.นี้ นายสุทธิพงษ์ คงพูล ผอ.สำนักงานการบินพลเรือนแห่งประเทศไทย (กพท.) กล่าวว่า เมื่อวันที่ 22 ต.ค.ที่ผ่านมา ได้ลงนามในประกาศสำนักงานการบินพลเรือนแห่งประเทศไทย เรื่อง เงื่อนไขในการอนุญาตให้อากาศยานทำการบินเข้าออกประเทศไทย (ฉบับที่2) 2564 ทั้งนี้ เพื่อให้ผู้เกี่ยวข้องมีแนวทางการปฏิบัติที่สอดคล้องกับข้อกำหนดออกตามความในมาตรา 9 แห่งพ.ร.ก.ฉุกเฉิน พ.ศ.2548 (ฉบับที่ 36) และคำสั่งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) โดยมีผลตั้งแต่วันที่ 1 พ.ย.นี้ สาระของประกาศดังกล่าว ได้รับอนุญาตให้บุคคลเดินทางเข้ามาในราชอาณาจักร เพื่อประโยชน์ด้านเศรษฐกิจ ควบคู่กับความมั่นคงด้านสาธารณสุขตามแผนการเปิดประเทศของรัฐบาล สำหรับบุคคลผู้เดินทางเข้ามาในราชอาณาจักรจะต้องอยู่ภายใต้การควบคุมของพนักงานเจ้าหน้าที่ หรือเจ้าพนักงานควบคุมโรคติดต่อและจะต้องปฏิบัติตามมาตรการป้องกันโรค สำหรับผู้เดินทางเข้ามาในราชอาณาจักร ตามที่กำหนดไว้ในข้อกำหนดออกตามความในมาตรา 9 แห่งพ.ร.ก.ฉุกเฉิน พ.ศ.2548 ฉบับล่าสุด และมาตรการป้องกันโรคสำหรับผู้เดินทางเข้ามาในราชอาณาจักร และหลักเกณฑ์การดำเนินการในสถานที่ซึ่งทางราชการกำหนด เพื่อป้องกัน COVID-19 สำหรับนักท่องเที่ยวจาก 46 ประเทศที่จะเดินทางเข้าไทยทางอากาศแบบไม่ต้องกักตัว เริ่มวันที่ 1 พ.ย.นี้ ประกอบด้วย ออสเตรเลีย ออสเตรีย บาห์เรน เบลเยียม ภูฏาน บรูไนดารุสซาลาม บัลแกเรีย กัมพูชา แคนาดา ชิลี จีน ไซปรัส สาธารณรัฐเช็ก เดนมาร์ก เอสโตเนีย ฟินแลนด์ ฝรั่งเศส เยอรมนี กรีซ ฮังการี ไอซ์แลนด์ ไอร์แลนด์ อิสราเอล อิตาลี ญี่ปุ่น ลัตเวีย ลิทัวเนีย มาเลเซีย มอลตา เนเธอร์แลนด์ นิวซีแลนด์ นอร์เวย์ โปแลนด์ โปรตุเกส กาตาร์ ซาอุดีอาระเบีย สิงคโปร์ สโลวีเนีย สาธารณรัฐเกาหลี สเปน สวีเดน สหรัฐอาหรับเอมิเรตส์ สหรัฐอเมริกา และเขตบริหารพิเศษฮ่องกง https://news.thaipbs.or.th/media/TSNBg3wSBdng7ijMh0vTiEygFUNydCZuIcS8h8dcwnA.jpg https://news.thaipbs.or.th/media/TSNBg3wSBdng7ijMh0vTiEygFUNydCellrwZeDgRRLo.jpg บ.ซิลลิค ฟาร์มา ออกแถลงการณ์ยืนยันวัคซีนโมเดอร์นา ลอตแรกจัดส่งถึงไทยไม่เกิน 5 พ.ย.นี้ ความคืบหน้าของการส่งมอบวัคซีนโควิด-19 โมเดอร์นาให้แก่ประเทศไทย แซดพี เทอราพิวติกส์ หน่วยธุรกิจภายใต้ ซิลลิค ฟาร์มา พันธมิตรทางธุรกิจอย่างเป็นทางการของโมเดอร์น่าในประเทศไทย ขอแจ้งให้ทราบว่า ตามกำหนดการล่าสุดที่ได้รับการยืนยันจากโมเดอร์นา “วัคซีนโควิด-19 โมเดอร์นา จำนวน 560,000 โดส จะจัดส่งถึงประเทศไทยภายในไม่เกินวันที่ 5 พฤศจิกายน 2564” โดยบริษัทฯ ได้เตรียมความพร้อมในทุกๆ ด้าน เพื่อรองรับการขนส่งและการกระจายวัคซีนทันทีที่วัคซีนมาถึงประเทศไทย บริษัทฯ ยังคงยืนยันตามที่ได้รับการยืนยันจากโมเดอร์นา ว่าจะสามารถส่งมอบวัคซีนโควิด-19 โมเดอร์นารวมทั้งสิ้น 1.9 ล้านโดส ให้ประเทศไทยภายในไตรมาสสี่ ปี 2564 สำหรับวัคซีนส่วนที่เหลืออีกจำนวน 6.8 ล้านโดส ซึ่งได้ลงนามในสัญญาการจัดหาวัคซีนกับองค์การเภสัชกรรมไปแล้วนั้น คาดว่ายังคงสามารถส่งมอบได้ในไตรมาสแรกของปี 2565 เพื่อให้มั่นใจได้ว่าการส่งมอบวัคซีนที่เพียงพอให้แก่ประเทศไทยจะเป็นไปอย่างต่อเนื่อง แซดพี เทอราพิวติกส์ ยังได้ยื่นเอกสารเพื่อขอขึ้นทะเบียนแหล่งผลิตวัคซีนโควิด-19 โมเดอร์นาในประเทศสหรัฐอเมริกาต่อสำนักงานคณะกรรมการอาหารและยา (อย.) แล้วเมื่อวันที่ 20 ตุลาคม 2564 เพื่อเป็นแหล่งผลิตสนับสนุนเพิ่มเติม ขณะนี้ กำลังอยู่ในระหว่างการพิจารณาของสำนักงานคณะกรรมการอาหารและยา โดยบริษัทฯ กำลังทำงานอย่างใกล้ชิดกับสำนักงานคณะกรรมการอาหารและยา เพื่อให้การขอขึ้นทะเบียนแหล่งผลิตเพิ่มเติมเป็นไปอย่างราบรื่น และจะเรียนให้ทุกท่านทราบอีกครั้งเมื่อมีความคืบหน้าของการดำเนินการดังกล่าว ที่มาเรียบเรียงจาก: Thai PBS | สำนักข่าวไทยhttps://news.thaipbs.or.th/content/308929https://tna.mcot.net/social-808641 ข่าวสังคมคุณภาพชีวิตCOVID-19สุขภาพวัคซีน COVID-19โมเดอร์นาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/vqDeyM_egAo/95600,2021_10_23
'เพื่อไทย' ระบุรัฐบาลเกียร์ว่าง ปล่อย 'บีทีเอส' ยกเลิกตั๋วรายเดือน,"Submitted on Sat, 2021-10-23 16:31รองโฆษกพรรคเพื่อไทย ระบุรัฐบาลเกียร์ว่าง ปล่อย 'บีทีเอส' ยกเลิกตั๋วรายเดือน เป็นการซ้ำเติมประชาชนลำบากหนัก ชี้รัฐบาลต้องเป็นตัวกลางในการแก้ปัญหาเรื่องการจัดเก็บรายได้ของเอกชนผู้ประมูลสัมปทานเดินรถ 23 ต.ค. 2564 เว็บไซต์พรรคเพื่อไทย รายงานว่านายชนินทร์ รุ่งธนเกียรติ รองโฆษกพรรคเพื่อไทย กล่าวถึงกรณีรถไฟฟ้าบีทีเอส ยกเลิกการให้บริการตั๋วรายเดือน โดยอ้างผลกระทบจากสถานการณ์โควิด-19 ว่ารัฐบาลที่นำโดยพลเอกประยุทธ์ จันทร์โอชา นายกรัฐมนตรี ไม่เคยทำงานเชิงรุก เป็นหูเป็นตาดูแลคุณภาพชีวิตและมาตรฐานค่าครองชีพ ไม่เคยยืนเคียงข้างแก้ไขปัญหาให้กับพี่น้องประชาชน การยกเลิกตั๋วรายเดือนบีทีเอส มีแต่จะทำให้ประชาชนเดือดร้อน โดยเฉพาะต้นทุนในการเดินทางที่เพิ่มสูงขึ้น ทำให้ต้องแบกรับภาระค่าโดยสารรายเที่ยวเพิ่มขึ้นกว่า 100% จนต้องมีการรณรงค์ติดแฮชแทค #เอาตั๋วเดือนคืนมา ในสังคมออนไลน์ในปัจจุบัน ทุกวันนี้ค่าใช้จ่ายของประชาชนสูงขึ้นทุกรายการ แต่ยังขาดรายได้และยังไม่สามารถกลับมาประกอบอาชีพได้ ปล่อยให้ประชาชนเรียกร้อง ดิ้นรน และหาทางออกกันเองเสมอ ทั้งนี้การยกเลิกตั๋วเดือนรถไฟฟ้าบีทีเอส อาจจะเป็นแนวทางที่พอทำได้ในช่วงล็อกดาวน์และรณรงค์ลดการเดินทาง แต่ในช่วงเตรียมเปิดประเทศเตรียมเปิดการเดินทางแบบนี้ จึงอดสงสัยไม่ได้ว่า บีทีเอสกำลังฉวยโอกาสนี้ ใช้ภาระค่าเดินทางของประชาชนเป็นตัวประกัน เพื่อกดดันรัฐบาลแลกการจ่ายหนี้และข้อตกลงต่อสัญญาสัมปทานที่ค้างคาอยู่ใช่หรือไม่ จึงอยากให้รัฐบาลออกมาสร้างความชัดเจนในเรื่องนี้ด้วย นายชนินทร์กล่าวอีกว่า การดูแลค่าใช้จ่ายในระบบขนส่งมวลชนสาธารณะในช่วงที่พี่น้องประชาชนกำลังยากลำบาก จำเป็นต้องได้รับการพิจารณาให้เหมาะสม รัฐบาลต้องเป็นคนกลางในการแก้ปัญหาเรื่องการจัดเก็บรายได้ของเอกชนผู้ประมูลสัมปทานเดินรถ โดยพิจารณามาตรการช่วยเหลือเอกชนอย่างทันท่วงที เช่น อุดหนุนเงินสมทบชดเชยค่าโดยสาร, ลดภาระเงินจ่ายคืนรัฐตามสัมปทานที่ประมูลไว้ หรือตั้งกองทุนขึ้นมาสมทบเงินเพื่อควบคุมราคาในช่วงนี้ เป็นต้น ดังที่มีการทำอย่างแพร่หลายในหลายๆประเทศ อย่าปล่อยให้ภาระทุกอย่างต้องมาตกที่ค่าครองชีพประชาชน “รัฐบาลชุดนี้บริหารประเทศแบบคนตาบอด ซ้ำเติมความลำบากยากแค้น ของพี่น้องประชาชน หากไม่มีใครออกมาบ่นหรือด่า ไม่มีใครออกมาเรียกร้อง อาจตายจากพิษเศรษฐกิจตามยถากรรมในไม่ช้า” นายชนินทร์กล่าว ข่าวการเมืองเศรษฐกิจสังคมคุณภาพชีวิตพรรคเพื่อไทยคมนาคมรถไฟฟ้าบีทีเอสชนินทร์ รุ่งธนเกียรติติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/b3EHuPyAUjo/95601,2021_10_23
หลายองค์กรประชาธิปไตย เชิญชวนลงชื่อหยุดการคุกคามทางเพศ,"Submitted on Sat, 2021-10-23 17:33หลายองค์กรประชาธิปไตย เผยแพร่จดหมายเปิดผนึกถึงเพื่อนนักกิจกรรมและนักเคลื่อนไหวเพื่อประชาธิปไตย ""การเคลื่อนไหวเพื่อประชาธิปไตยไร้ความหมายถ้าการคุกคามทางเพศยังมีอยู่"" เชิญชวนลงชื่อหยุดการคุกคามทางเพศ 23 ต.ค. 2564 หลายองค์กรประชาธิปไตย เผยแพร่จดหมายเปิดผนึกถึงเพื่อนนักกิจกรรมและนักเคลื่อนไหวเพื่อประชาธิปไตย ""การเคลื่อนไหวเพื่อประชาธิปไตยไร้ความหมายถ้าการคุกคามทางเพศยังมีอยู่"" เชิญชวนลงชื่อหยุดการคุกคามทางเพศ โดยมีรายละเอียดดังต่อไปนี้ ""การเคลื่อนไหวเพื่อประชาธิปไตยไร้ความหมายถ้าการคุกคามทางเพศยังมีอยู่"" จดหมายเปิดผนึกถึงเพื่อนนักกิจกรรมและนักเคลื่อนไหวเพื่อประชาธิปไตย การสามารถมีชีวิตอยู่โดยไม่ถูกคุกคามทางเพศเป็นส่วนหนึ่งของความเป็นประชาธิปไตย และหลักการสิทธิมนุษยชนสากล เป็นส่วนหนึ่งอย่างแยกไม่ได้ของสังคมที่เป็นธรรม การคุกคามทางเพศและอคติทางเพศก่อให้เกิดพื้นที่ที่ไม่ปลอดภัยในการทำงานร่วมกัน ทำให้ผู้ถูกกระทำ ความรุนแรงทางเพศ รู้สึกตึงเครียด หวาดระแวง หวาดกลัว และทำบรรยากาศของขบวนการเคลื่อนไหว ขาดความเป็นธรรม และการเคารพสิทธิมนุษยชนคนเท่ากันที่แท้จริง ส่งผลต่อความรู้สึกไว้เนื้อเชื่อใจ ความสบายใจ และพลังภายในของคนในขบวนการ เป็นอุปสรรคต่อการเคลื่อนไปของขบวน และเป็นเรื่องที่ควรได้รับการจัดการแก้ไข เพื่อให้การทำงานของทุกนปลอดภัย และเพื่อนร่วมทางทุกคนสามารถมีความสุขกับการทำงาน การคุกคามทางเพศเป็นความรุนแรง ยิ่งมีเรื่องแหล่งอำนาจและความสัมพันธ์มาเกี่ยวข้องก็ยิ่งจะกระทบความเสียหายทางจิตใจ เมื่อผู้กระทำเป็นผู้ที่มีอำนาจทางสังคมมากกว่าผู้ถูกกระทำ เช่น เป็นรุ่นพี่ เป็นหัวหน้างาน เป็นแกนนำ เป็นคนที่มีชื่อเสียง เป็นคนที่ได้รับการยอมรับ เป็นคนทำงานที่เข้าถึงช่องทางหรือเครือข่ายได้มาก และจะทำให้คนที่ถูกกระทำ ถูกเบียดขับออกจากพื้นที่ ถูกตั้งคำถาม หรือไม่ได้รับการยอมรับได้ รวมไปถึงโครงสร้างปิตาธิปไตย ที่เอื้อให้ผู้กระทำที่มีเพศกำหนดชาย รับผลของการกระทำน้อยกว่าเพศอื่นๆ เพราะสังคมและกระบวนการยุติธรรมของประเทศไทยมีการโทษผู้ถูกกระทำ (Victim Blaming) โดยไม่ได้ให้ความสำคัญกับความรุนแรงและการคุกคามทางเพศที่ผู้ถูกกระทำเผชิญหน้า การคุกคามทางเพศเป็นสิ่งที่เกิดขึ้นได้กับทุกเพศ ไม่ควรมีเพศใดที่ได้รับอำนาจเหนือจากระบอบปิตาธิปไตย ไปคุกคามทางเพศผู้อื่น เช่น การมีเพศกำหนดหญิง คนข้ามเพศ แต่มีอาวุโสหรือตำแหน่งสูงกว่าไปคุกคามรุ่นน้อง ในอีกมุมหนึ่งเพศกำหนดชายเป็นผู้ถูกกระทำก็จะถูกมองว่าอ่อนแอ และไม่ปฏิบัติตามความคาดหวังทางสังคม อีกทั้งเพศหลากหลายก็ยังเผชิญหน้ากับความรุนแรงอีกหลายรูปแบบโดยที่ถูกเพิกเฉยมาโดยตลอด การคุกคามทางเพศ คือ การกระทำใดก็ตามที่มีนัยยะทางเพศ โดยที่ผู้ถูกกระทำไม่ยินยอมและทำให้ผู้ถูกกระทำรู้สึกอึดอัดไม่สบายใจ เกิดขึ้นได้กับคนทุกเพศกำหนด ทุกอัตลักษณ์ทางเพศ รูปแบบการคุกคามทางเพศที่พบได้บ่อยในขบวนการเคลื่อนไหวทางสังคม ได้แก่ การคุกคามทางเพศทางวาจา (Verbal Harassment) เช่น • การแซว การวิพากษ์วิจารณ์รูปร่างหน้าตาและเสื้อผ้า เพื่อลดทอนคุณค่า หรือทำให้รู้สึกถูกคุกคาม • การตั้งคำถามเกี่ยวกับรสนิยมทางเพศ หรือพฤติกรรมทางเพศ หรือการมีคู่ครอง การตามตื้อ พยายามตามจีบ• พูดกดดันให้ผู้ถูกกระทำยอมรับคำร้องขอที่จะมีความสัมพันธ์ทางกาย หรือทางใจ • การวิพากษ์วิจารณ์หรือพูดแซวเกี่ยวกับอัตลักษณ์ทางเพศของบุคคล • การพูดเสมือนบุคคลเป็นวัตถุทางเพศ ไม่ว่าจะต่อหน้าหรือลับหลัง การคุกคามทางเพศทางกายภาพ (Physical Harassment) เช่น • การสัมผัสแตะต้องตัวที่ทำให้รู้สึกอึดอัด คับข้องใจ ผู้ถูกสัมผัสไม่ยินยอม • การพยายามจับเนื้อต้องตัว แหย่ลองเชิง หรือการต้อนเข้ามุม การปิดกั้นทางเดินหนี • การบีบบังคับหรือกดดันให้ผู้ถูกกระทำยอมให้สัมผัส หรือกระทำการใดๆ ที่มีนัยยะทางเพศ • การเข้ามาใกล้จนรู้สึกกลัว หรืออึดอัด การคุกคามทางเพศด้วยการกระทำใดๆ ที่มองเห็นได้ (Visuals or Gestures) เช่น • การติดตาม stalking ไม่ว่าจะทางโซเชี่ยลมีเดียหรือในพื้นที่จริง • การจงใจจองห้องพักติดกันเสมอ มีข้ออ้างและเหตุผลที่จะพักห้องเดียวกัน หรือการพยายามเข้าใกล้อยู่เสมอเพื่อกดดัน หรือทำให้รู้สึกไม่ปลอดภัย • การจ้องมองส่วนต่างๆ ของร่างกายที่ทำให้ผู้ถูกจ้องมองรู้สึกอึดอัดหรือถูกคุกคาม ซึ่งเราจะเห็นว่าการคุกคามทางเพศเป็นสิ่งที่เกิดขึ้นได้กับทุกเพศ แต่สิ่งที่เอื้อให้มันเกิดคือสำนึกแบบปิตาธิปไตย และทุกคนเจ็บปวดจากมัน ถึงเวลาแล้วที่นักกิจกรรมและนักเคลื่อนไหวจะสนับสนุนการสร้างพื้นที่ปลอดภัยต่อทุกคน ทุกอัตลักษณ์ทางเพศภายในขบวนการ เราจะร่วมกันเพื่อให้ผู้กระทำได้เรียนรู้ถึงความผิดจากความรุนแรงทางเพศที่ตนได้กระทำและโอบอุ้มผู้ถูกกระทำให้ความสนับสนุนช่วยเหลือ รับฟังโดยปราศจากอคติ โดยไม่กล่าวโทษผู้ถูกกระทำหรือตั้งคำถามเพื่อทำให้ผู้ถูกกระทำรู้สึกผิด หรือเล่าเรื่องราวเหมือนต้องเล่าเหตุการณ์ซ้ำ รวมไปถึงร่วมกันสร้างมาตรฐานเพื่อให้ผู้ถูกกระทำได้รับความเป็นธรรมโดยรับฟังผู้ถูกกระทำเป็นที่ตั้ง เราขอเรียกร้องให้เพื่อนร่วมขบวนการเคลื่อนไหวประชาธิปไตย ใช้ความกล้าหาญ หัวใจที่รักความเป็นธรรม และเจตจำนงค์เพื่อเสรีภาพ ร่วมกันการสร้างการเปลี่ยนแปลงภายในขบวนการ โดยขอให้ร่วมกันยุติการคุกคามทางเพศทุกรูปแบบ ร่วมลงชื่อได้ที่ https://docs.google.com/forms/d/e/1FAIpQLSdF7Hgj3l0eHrZmNAqiK19lV_sHfEQoY9wKINubsG8w95LsVA/viewform ข่าวการเมืองสังคมสิทธิมนุษยชนคุณภาพชีวิตการคุกคามทางเพศติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/km8r2xDZfuQ/95602,2021_10_23
กก.สโมสรนิสิตจุฬาฯ มีมติให้ยกเลิกกิจกรรมอัญเชิญพระเกี้ยวงานฟุตบอลประเพณีฯ,"Submitted on Sat, 2021-10-23 20:58คณะกรรมการบริหารสโมสรนิสิตจุฬาลงกรณ์มหาวิทยาลัย มีมติ 29 : 0 ในการประชุมสามัญครั้งที่ 1/2564 ของคณะกรรมการบริหารฯ เห็นควรให้ยกเลิกกิจกรรมการคัดเลือกผู้อัญเชิญพระเกี้ยวในงานฟุตบอลประเพณีจุฬาฯ-ธรรมศาสตร์ 23 ต.ค.2564 คณะกรรมการบริหารสโมสรนิสิตจุฬาลงกรณ์มหาวิทยาลัย ออกแถลงการณ์ เรื่อง ยกเลิกกิจกรรมขบวนอัญเชิญพระเกี้ยวในงานฟุตบอลประเพณีจุฬาฯ-ธรรมศาสตร์ ระบุว่า กิจกรรมขบวนอัญเชิญพระเกี้ยว เป็นส่วนหนึ่งของขบวนพาเหรดในงานฟุตบอลประเพณีจุฬาฯ-ธรรมศาสตร์ที่จัดขึ้นเป็นประจำทุกปี โดยรูปแบบของขบวนอัญเชิญพระเกี้ยวนั้นจำลองกระบวนแห่อย่างราชสำนัก ในกิจกรรมดังกล่าวจะมี “ผู้อัญเชิญพระเกี้ยว” ถือ “พระเกี้ยว” ที่เป็นสัญลักษณ์สูงสุดของจุฬาลงกรณ์มหาวิทยาลัย นั่งบนเสลี่ยงซึ่งถูกแบกโดยนิสิตกว่า 50 คน อีกทั้ง ผู้อัญเชิญซึ่งมาจากกลุ่ม CU Coronet ยังถือว่าเป็นตัวแทนของความเป็นจุฬาฯ ในกิจกรรมการแข่งขันฟุตบอลประเพณีและในกิจกรรมบำเพ็ญประโยชน์อื่น ๆ ต่อไป ทว่า กิจกรรมขบวนอัญเชิญพระเกี้ยวสนับสนุนและสะท้อนถึงระบอบอำนาจนิยม รวมถึงค้ำยันความเชื่อว่าคนไม่เท่ากัน รูปแบบกิจกรรมขบวนอัญเชิญพระเกี้ยวยังเป็นภาพแทนของวัฒนธรรมแบบศักดินา ที่ยกกลุ่มคนหนึ่งสูงกว่าอีกกลุ่มหนึ่ง พร้อมสัญลักษณ์ของศักดินาคือ “พระเกี้ยว” บนเสลี่ยง ในส่วนของกระบวนการคัดเลือกผู้อัญเชิญฯ ยังเป็นที่กังขาถึงความโปร่งใส และยังมีข้อกังขาว่า เป็นการสนับสนุนความเป็นอภิสิทธิ์ชนผ่านค่านิยมมาตรฐานความงามแบบใดแบบหนึ่งในสังคม นอกจากนี้ ยังพบว่ามีการใช้อำนาจในการบังคับให้คนต้องมาแบกเสลี่ยง ดังที่เห็นจากกระบวนการหานิสิตหอในเพื่อมาแบกเสลี่ยงเข้าสนามนั้นมีการบังคับผ่านการอ้างว่าจะมีผลต่อคะแนนการคัดเลือกให้มีสิทธิอยู่ในหอพัก คณะกรรมการบริหารสโมสรนิสิตจุฬาลงกรณ์มหาวิทยาลัย จึงเห็นว่า กิจกรรมดังกล่าวเป็นกิจกรรมที่ล้าหลังอันขัดต่อคุณค่าสากลอย่างประชาธิปไตย ความเท่าเทียม และสิทธิมนุษยชน จากมติในวาระการประชุมสามัญครั้งที่ 1/2564 ของคณะกรรมการบริหารฯ มีมติ 29 : 0 เสียง เห็นควรให้มีการยกเลิกกิจกรรมการคัดเลือกผู้อัญเชิญพระเกี้ยวในงานฟุตบอลประเพณีจุฬาฯ-ธรรมศาสตร์ เพื่อยุติการผลิตซ้ำธรรมเนียมปฏิบัติที่สะท้อนถึงความไม่เท่าเทียมมิให้คงอยู่ในสถาบันการศึกษาอีกต่อไป ข่าวการเมืองสังคมวัฒนธรรมการศึกษาคุณภาพชีวิตกีฬาฟุตบอลประเพณีจุฬาฯ-ธรรมศาสตร์จุฬาลงกรณ์มหาวิทยาลัยติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/VSQYyf7zblQ/95603,2021_10_23
#ม็อบ23ตุลา บทเพลง-กวี เรียกร้องปล่อยตัวนักกิจกรรม | 23 ต.ค. 64 [คลิป],"Submitted on Sat, 2021-10-23 22:24 23 ต.ค. 64 กลุ่ม #ทะลุฟ้า จัดเสวนาภายใต้หัวข้อ “Free our friends Free our future คืนอิสรภาพ ปฏิรูปกระบวนการยุติธรรม” หน้าเรือนจำพิเศษกรุงเทพฯ โดยมีกิจกรรมพิเศษคือการร่วมกันร้องเพลงเพื่อมวลชน บทเพลงของสามัญชน และปูน ทะลุฟ้า นำอ่านบทกวีถึงมหาตุลาการ ก่อนจะจบกิจกรรมด้วยการจุดพลุทิ้งท้ายเป็นกำลังใจให้กับนักกิจกรรมที่ยังคงถูกคุมขังอยู่ ""การจำกัดเสรีภาพของนักศึกษา มันเท่ากับจำกัดเสรีภาพของประชาชน” | 20 ต.ค.64 ชลธิชา แจ้งเร็ว และนักกิจกรรมรับทราบข้อกล่าวหาคดี #CARMOB สภ.ธัญบุรี | 15 ต.ค. 64 ข่าวการเมืองมัลติมีเดียนักโทษการเมืองเรือนจำพิเศษกรุงเทพทะลุฟ้าติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/W94eMdRyxJE/95604,2021_10_23
นศ. วิจิตรศิลป์ มช. รุ่นตัดโซ่ เผาโลงศพและรูปผู้บริหารมหา'ลัย ก่อนประกาศปิดงานนิทรรศการ,"Submitted on Sat, 2021-10-23 23:30วรรณา แต้มทอง : รายงาน/ภาพ Lanna Project : ถ่ายทอดสด/บรรยาย นักศึกษาวิจิตรศิลป์ มช. รุ่นตัดโซ่ เผาโลงศพบรรจุรูปคณบดีและอธิการบดี ก่อนประกาศปิดงานนิทรรศการศิลปะนิพนธ์ ย้ำการเรียกร้องครั้งนี้ไม่ใช่แค่เรื่องภายในคณะเท่านั้น แต่มันคือการเรียกร้องสิทธิของนักศึกษาและมนุษย์ภายใต้ระบบอำนาจนิยมในสังคม คลิปถ่ายทอดสดเหตุการณ์ดังกล่าว 23 ต.ค. 2564 เวลา 18.00 น. นักศึกษาสาขาวิชา Media Art and Design คณะวิจิตรศิลป์ มหาวิทยาลัยเชียงใหม่ (มช.) จัดกิจกรรมปิดงานนิทรรศการศิลปนิพนธ์ “WHIPLASH : MADs Pre-degree Exhibition 2021” ที่บริเวณหน้าหอศิลปวัฒนธรรมมหาวิทยาลัยเชียงใหม่ โดยตัวแทนนักศึกษาได้มีการอ่านแถลงการณ์ พร้อมทั้งเผาโลงศพจำนวน 2 โลงที่มีภาพใบหน้าคณบดีคณะวิจิตรศิลป์และอธิการบดีมหาวิทยาลัยใหม่อยู่ภายใน นศ.วิจิตรศิลป์ มช. บุกยึดพื้นที่จัดแสดงงานคืนจากผู้บริหาร [Live+ประมวลภาพ] ศิลปนิพนธ์ นศ. วิจิตรศิลป์ มช. รุ่นตัดโซ่ทะลุขั้วหัวใจผู้บริหารมหา'ลัย วงถกวิจิตรศิลป์ มช. ทวงคืนหอศิลป์ ทวงคืนเสรีภาพ ย้ำ มหา'ลัยจะก้าวหน้าไปกับเด็กดีของรัฐเผด็จการไม่ได้ ตัวแทนนักศึกษาสาขาวิชา Media Art and Design ได้กล่าวขอบคุณทุกคนที่มาร่วมงานแสดงนิทรรศการศิลปนิพนธ์ครั้งนี้ “สุดท้ายแล้วงานครั้งนี้ก็ผ่านไปได้ด้วยดี เราสามารถแสดงหรือสื่อสารสิ่งที่เราอยากจะพูดในธีสิสของพวกเรา หัวข้อที่พวกเราเลือกแต่ละคนก็ได้ใช้ความคิดของตัวเองอย่างเต็มที่ ขอขอบคุณทุกคน สื่อมวลชน ภาคประชาชน กลุ่มลุงป้าที่นำอาหารมาให้พวกเรา ขอบคุณนักศึกษาและประชาชนที่สนใจกับงานนี้ ขอบคุณกลุ่มอาสาสมัครภาคประชาชนที่มาเฝ้าระวังดูแลความปลอดภัยให้กับพวกเรา การเรียกร้องในครั้งนี้ของพวกเราไม่ใช่แค่เรื่องภายในคณะ ไม่ใช่แค่เรื่องของการจัดแสดงงานเท่านั้น แต่มันคือการเรียกร้องสิทธิของนักศึกษาและมนุษย์เรื่องระบบอำนาจนิยมในสังคม ซึ่งมันคือเรื่องเดียวกันกับการสร้างสังคมประชาธิปไตย” พร้อมทั้งกล่าวเสริมว่า ขณะนี้นักศึกษากำลังดำเนินการร่วมลงชื่อถอดถอนคณบดีคณะวิจิตรศิลป์และอธิการบดีมหาวิทยาลัยใหม่ มีผู้เข้าร่วมลงชื่อถอดถอนแล้วเป็นจำนวน 1,597 รายชื่อ สุดท้ายแล้วนักศึกษาของยืนยันเรียกร้องสิทธิของตนเอง ดังนี้ นักศึกษาจะต้องได้ใช้พื้นที่และมีสิทธิการใช้สถานที่ตามกำหนดและระเบียบเดิม โดยไม่มีการเปลี่ยนแปลง นักศึกษาจะไม่ปรับแก้ผลงาน เราต้องการสร้างสิ่งนี้ให้เป็นมาตรฐานแก่ทุกๆ สาขาวิชา ไม่ใช่เฉพาะ Media Art and Design เราต้องการสร้างสิทธิเสรีภาพของเราในการทำงานและการแสดงออกของเรา ผู้บริหารคณะวิจิตรศิลป์ชุดนี้ลุ่มหลงในอำนาจ ใช้อำนาจข่มเหงนักศึกษา สิ่งที่ผู้บริหารคณะประกาศมาหรือยัดเยียดให้นักศึกษานั้นไม่มีอะไรที่เป็นผลประโยชน์ต่อนักศึกษา มีแต่จะกีดกันนักศึกษาในการจัดนิทรรศการ รวมทั้งยังมีการลดงบประมาณบางส่วนที่นักศึกษาแต่ละสาขาเคยได้รับ นักศึกษาอยากให้มหาวิทยาลัยเชียงใหม่ยืนยันว่าจะไม่เกิดเหตุการณ์ดั่งเช่นที่ผู้บริหารคณะวิจิตรศิลป์และผู้บริหารมหาวิทยาลัยกระทำกับนักศึกษาในครั้งนี้อีก นักศึกษาต้องมีเสรีภาพในทางวิชาการภายใต้พื้นที่มหาวิทยาลัยโดยไม่ถูกปิดกั้น สำหรับที่มาของคำว่ารุ่นตัดโซ่นั้น เนื่องจากเมื่อวันที่ 16 ต.ค. ที่ผ่านมา นักศึกษาสาขาวิชา ดังกล่าว เกือบ 100 คน รวมตัวกัน บุกเข้ายึดพื้นที่หอศิลปวัฒนธรรมของมหาวิทยาลัยเชียงใหม่คืนจากผู้บริหารคณะและผู้บริหารมหาวิทยาลัย เพื่อเข้าติดตั้งผลงานให้ทันแสดงงานตามกำหนด หลังแจ้งความลงบันทึกประจำกรณีถูกห้ามแสดงผลงานศิลปะที่สถานีตำรวจเสร็จในคืนวันที่ 15 ต.ค. ต่อมาเมื่อนักศึกษาเดินทางมาถึงบริเวณหน้าประตูทางเข้าสาขาวิชา Media Art and Design ซึ่งเป็นที่ตั้งของหอศิลปวัฒนธรรม ประตูรั้วทางเข้าถูกล็อคด้วยโซ่คล้องกุญแจ ทำให้นักศึกษาที่มาต้องใช้คีมตัดเหล็กตัดโซ่พังประตูหน้าเข้ามา ข่าวการเมืองวัฒนธรรมการศึกษาสิทธิมนุษยชนคณะวิจิตรศิลป์วรรณา แต้มทองLanna Projectมหาวิทยาลัยเชียงใหม่มัลติมีเดียศิลปะติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/KIn6peiKTk8/95605,2021_10_23
