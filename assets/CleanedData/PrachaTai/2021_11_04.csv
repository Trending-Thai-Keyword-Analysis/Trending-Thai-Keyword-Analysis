title,summary,link,published
นักข่าวไทย-พม่าสะท้อนภาวะถูกกดปราบเสรีภาพ ผู้รายงานพิเศษ UN เสนอแก้กฎหมายที่จำกัดเสรีภาพ,"Submitted on Thu, 2021-11-04 11:30เนื่องในวาระวันสากลเพื่อยุติการไม่ต้องรับโทษสำหรับอาชญากรรมต่อนักข่าว เมื่อ 2 พ.ย.2564 ที่ผ่านมาองค์การศึกษา วิทยาศาสตร์ และวัฒนธรรม แห่งสหประชาชาติ หรือ ยูเนสโก ร่วมกับประชาไทจัดเวทีแลกเปลี่ยนปัญหาภัยคุกคามที่มีต่อสื่อมวลชนที่ทำงานในพื้นที่เอเชียตะวันออกเฉียงใต้ โดยมีทั้งนักข่าวจากไทยและพม่า รวมถึงนักกฎหมายที่มาแลกเปลี่ยนแนวทางการแก้ไขปัญหาอาชญากรรมต่อนักข่าวที่ส่งผลกระทบต่อเสรีภาพสื่อและประชาชน คาเทีย คริริซซี รองผู้แทนของสํานักงานข้าหลวงใหญ่เพื่อสิทธิมนุษยชนแห่งสหประชาชาติ ภูมิภาคเอเชียตะวันออกเฉียงใต้ กล่าวว่า การปกป้องประชาธิปไตยและพื้นที่สำหรับภาคประชาสังคมเป็นเรื่องสำคัญต่อสิทธิมนุษยชนมาก แต่กลุ่มประเทศในเอเชียตะวันออกเฉียงใต้กลับมีการโจมตีนักข่าวด้วยหลายวิธีการซึ่งส่งผลต่อการทำงานของนักข่าวที่ทำให้พวกเขาต้องเซนเซอร์ตัวเอง ซึ่งเธอเห็นว่าเป็นเรื่องสำคัญที่จะต้องปกป้องกลุ่มคนทำสื่อในกลุ่มประเทศเหล่านี้รวมถึงประเทศไทยด้วย เพราะสิทธิเสรีภาพการแสดงออกเป็นสิทธิมนุษยชนขั้นพื้นฐานที่จะทำให้เกิดการพูดคุยกันเพื่อให้เกิดการพัฒนาที่ยังยืนในภูมิภาคนี้ ชิเกรุ อาโอะยางิ ผู้อำนวยการแผนกการศึกษาของ ยูเนสโกประจำภูมิภาคเอเชียแปซิฟิค กล่าวว่าเกิดการคุกคามนักข่าวเพิ่มมากขึ้นทั่วพื้นที่เอเชียแปซิฟิค และนักข่าวหญิงก็ตกเป็นเป้าของการคุกคามทางเพศและชีวิตโดยเฉพาะในพื้นที่ออนไลน์ และเมื่อไม่เกิดการสืบสวนสอบสวนการคุกคามและความรุนแรงที่เกิดขึ้นกับนักข่าวบ่อยครั้งได้ทำให้เกิดการคุกคามที่รุนแรงมากขึ้นไปจนถึงขั้นฆาตกรรมซึ่งเป็นรูปแบบที่รุนแรงที่สุดในการเซนเซอร์สื่อ ความรุนแรงและอาชญากรรมต่อนักข่าวในประเทศลุ่มแม่น้ำโขง ในช่วงเวทีแลกเปลี่ยน โซ หมินท์ ผู้ก่อตั้งสำนักข่าวมิสสิม่าซึ่งเป็นสื่อจากพม่า อธิบายสถานการณ์ด้านความปลอดภัยของสื่อที่ต้องเผชิญยิ่งแย่ลงไปอีกหลังจากกองทัพพม่าทำการรัฐประหารเมื่อต้นปีที่ผ่านมา เขาบอกว่ามีนักข่าวที่ถูกจับกุมเป็นร้อยคนและคนเหล่านี้ยังถูกทุบตีและซ้อมทรมานอีกด้วย แม้ว่าในขณะนี้จะมีบางคนได้รับการปล่อยตัวมาแล้วแต่ก็ยังเหลือนักข่าวอีกประมาณ 30 คนที่ยังถูกคุมขังอยู่ ผู้ก่อตั้งมิสสิม่ายังกล่าวอีกว่า นอกจากนั้นรัฐบาลทหารพม่าก็ยังออกกฎหมายและข้อกำหนดต่างๆ ออกมาควบคุมการทำงานของสื่อเช่น การไม่ให้ใช้คำบางคำเช่น รัฐบาลทหาร, รัฐประหาร หรือระบอบเผด็จการ เป็นต้น นอกจากนั้นใช้กระบวนการทางกฎหมายและศาลก็ยังมีการบิดเบือนกฎหมายเพื่อใช้ในปิดกั้นการวิพากษ์วิจารณ์สื่อและประชาชนด้วย นอกจากนั้นยังห้ามประชาชนเข้าร่วมฟังการพิจารณาคดีอีกด้วย สองนักข่าวที่ได้รับการปล่อยตัวเมื่อวันที่ 30 มิ.ย. 64 ประกอบด้วย เคซอนเนว่ (หน้า-ซ้าย) นักข่าว Myanmar Now และ เหย่เมียวขั่น (หน้า-ขวา) ช่างภาพข่าว ทั้งสองคนถูกจับกุมวันเดียวกัน ช่วงปลายเดือน ก.พ.ที่ผ่านมา และทั้งคู่ถูกตั้งข้อหาเดียวกัน คือ มาตรา 505[a] (ที่มา Khit Thit Media) โซ หมินท์เห็นว่ารัฐบาลไม่ควรจะเข้ามาแทรกแซงการทำงานของนักข่าว และเขายังเรียกร้องให้มีการกดดันรัฐบาลทั้งจากภายในและภายนอกประเทศพม่าเพื่อยกเลิกการใช้กฎหมายที่มาจำกัดสิทธิเสรีภาพสื่อเพื่อให้ยังสามารถทำงานต่อไปได้ จุฑารัตน์ กุลตันกิจจา ผู้สื่อข่าวจากประชาไท กล่าวว่าหลังจากมีการเลือกตั้งเมื่อปี 2562 แล้วก็คาดว่าสถานการ์เสรีภาพของสื่อจะดีขึ้นแม้ว่ารัฐบาลปัจจุบันจะดูเหมือนต่อเนื่องกันมาจากรัฐบาลรัฐประหารก็ตามแต่ก็มีการยกเลิกประกาศคำสั่งของคณะรัฐประหารไป อย่างไรก็ตามสถานการณ์เสรีภาพสื่อมวลชนในไทยก็ไม่ได้ดีขึ้น ยังมีการใช้กฎหมาย เช่น พ.ร.บ.คอมพิวเตอร์ฯ และเมื่อเกิดการระบาดของโควิด-19รัฐบาลก็ประกาศใช้พ.ร.ก.ฉุกเฉินฯ มาใช้จำกัดการรายงานเรื่องราวเกี่ยวกับโควิด-19 ทำให้หลายสำนักข่าวรวมตัวกันฟ้องต่อศาลแพ่งเพื่อให้ศาลคุ้มครองชั่วคราวจากการใช้ข้อกำหนดของรัฐบาลซึ่งก็ทำให้รัฐบาลยกเลิกข้อกำหนดนี้ไป นอกจากนั้น ร่าง พ.ร.บ.ข้อมูลข่าวสารของราชการก็มีเนื้อหาที่ทำให้ประชาชนเข้าถึงข้อมูลของรัฐได้ยากขึ้นไปอีกด้วยการกำหนดบทลงโทษต่อผู้ที่นำข้อมูลมาเผยแพร่ ผู้สื่อข่าวจากประชาไทยังกล่าวถึงเหตุการณ์ที่ทางการไทยยังมีความพยายามในการปิดกั้นสื่อบางสำนักโดยออกมาเป็นคำร้องถึงศาลเพื่อให้มีคำสั่งในการปิดกั้นสื่อ 4 สำนัก แต่ภายหลังศาลก็ยกคำร้องดังกล่าวไปโดยให้เหตุผลว่าคำร้องขอดังกล่าวขัดต่อรัฐธรรมนูญแต่หากมีเนื้อหาใดที่เข้าข่ายผิดพ.ร.บ.คอมพิวเตอร์ก็ขอให้มีการปิดกั้นเฉพาะ URLs ของข่าวชิ้นนั้นไป ซึ่งก็มีเหตุการณ์ที่สำนักข่าวประชาไทเองเคยได้รับคำร้องให้ปิดกั้นการเข้าถึงวิดีโอที่มีเนื้อหาเป็นข้อเรียกร้องของผู้ชุมนุมที่มีต่อสถาบันกษัตริย์ด้วย จุฑารัตน์กล่าวถึงการชุมนุมทางการเมืองในไทยที่ดำเนินมาต่อเนื่องตั้งแต่กลางปี 2563 จนถึงปัจจุบันว่า เกิดการสลายการชุมนุมโดยเจ้าหน้าที่รัฐถึง 58 ครั้ง ซึ่งในการสลายการชุมนุมหลายครั้งก็มีนักข่าวที่ทั้งถูกจับกุมดำเนินคดีแล้ว 5 คนทั้งที่เป็นเพียงการเข้าไปปฏิบัติหน้าที่ของสื่อและบางครั้งก็มีนักข่าวที่ถูกทำร้ายร่างกายและดำเนินคดีตามมาภายหลังด้วยซึ่งนักข่าว 3 ใน 5 คนที่ถูกจับกุมดำเนินคดีก็เป็นสื่ออิสระและได้ตกเป็นเป้าในการจับกุมของเจ้าหน้าที่อย่างชัดเจนเนื่องจากเจ้าหน้าที่ได้ติดตามหาตัวโดยการดูการถ่ายทอดสดของนักข่าว 3 คนดังกล่าวเพื่อเข้าจับกุม ศรายุธ ตั้งประเสริฐ นักข่าวประชาไท ถูกยิงด้วยกระสุนยางจากตำรวจเมื่อ 20 มี.ค.2564 ที่มาภาพ Noppakow Kongsuwan นอกจากนั้นจุฑารัตน์ยังกล่าวถึงกรณีที่เจ้าหน้าที่ตำรวจใช้กระสุนยางยิงนักข่าวที่กำลังปฏิบัติหน้าที่ทำข่าวการชุมนุมอยู่โดยปัจจุบันมีนักข่าวจำนวน 14 คนที่ถูกตำรวจใช้กระสุนยางยิงใส่และมีบางเหตุการณ์ที่ตำรวจใช้วิธีกราดยิงเข้าใส่กลุ่มนักข่าวด้วย จากเหตุการณ์ดังกล่าวทำให้มีนักข่าวที่ฟ้องต่อศาลแพ่งถึง 2 ครั้งต่างกรรมต่างวาระ ซึ่งในครั้งแรกศาลยกฟ้องทันทีโดยไม่มีการไต่สวนเกิดขึ้นและศาลอ้างว่าศาลไม่มีอำนาจในเรื่องดังกล่าวและในครั้งที่สองแม้จะยังอยู่รยกฟ้องทั้งสองครั้ง และในครั้งที่สองนักข่าวที่ยื่นฟ้องก็ขอให้ศาลเรียก สตช มาไต่สวน เพื่อหาข้อเท็จจริงแต่ศาลก็ไม่เรียกมา นอกจากประเด็นที่สืบเนื่องจากการชุมนุมทางการเมืองแล้ว จุฑารัตน์ได้กล่าวถึงกรณีที่บริษัทเอกชนในไทยดำเนินคดีกับนักข่าวอีก 2 กรณี คือกรณีบริษัทฟาร์มไก่ฟ้องวอยซ์ทีวีกรณีทวิตข่าวคำพิพากษาของศาลที่ตัดสินว่ามีการใช้แรงงานข้ามชาติในลักษณะที่เป็นแรงงานทาส และในอีกรณีคือบริษัทเหมืองแร่ที่ไปลงทุนในพม่าฟ้องนักข่าวที่รายงานข่าวคำพิพากษาของศาลพม่าที่สั่งให้บริษัทจ่ายค่าเสียหายต่อประชาชนพม่า นอกจากนั้นยังมีกรณีที่ศาลฎีกาแผนกคดีการเลือกตั้งฟ้องคอลัมนิสต์ของกรุงเทพธุรกิจที่วิจารณ์คำตัดสินของศาลที่ตัดสิทธินักการเมืองเพียงเพราะถูกกล่าวหาว่าเป็นเจ้าของสื่อแต่บริษัทดังกล่าวเป็นเพียงบริษัทรับทำป้ายแต่ต้องจดทะเบียนเป็นบริษัทสื่อ จุฑารัตน์กล่าวถึงสถานการณ์เจ้าหน้าที่รัฐคุกคามนักข่าวในพื้นที่สามจังหวัดชายแดนภาคใต้ด้วยการไปติตดามตัวถึงที่บ้านอีกทั้งยังมีการคุกคามแหล่งข่าวเพื่อไม่ให้ข่าวกับสื่อมวลชนด้วย และยังมีกรณีที่นักข่าวถูกควบคุมตัวตามอำเภอใจโดยเจ้าหน้าที่รัฐด้วยซึ่งในระหว่างการควบคุมตัวนักข่าวคนดังกล่าวก็ไม่สามารถติดต่อทนายความหรือผู้ที่เขาไว้วางใจได้อีกด้วยแม้ว่าภายหลังจะได้รับการปล่อยตัวก็ตามแต่ก็ทำให้เห็นถึงสถานการณ์การคุกคามสื่อในพื้นที่ดังกล่าว จุฑารัตน์ก็คาดหวังกับศาลยุติธรรมเพราะการที่นักข่าวไปฟ้องศาลก็เพราะหวังว่าให้ความคุ้มครองในการทำงานของสื่อ แม้ว่าคดีหนึ่งจะยกฟ้องไปแล้ว แต่ก็หวังว่าอีกคดีที่ยังอยู่ในกระบวนการของศาล ศาลจะเรียกผู้เกี่ยวข้องมาไต่สวนให้เห้นข้อเท็จจริงมากขึ้นว่าเจ้าหน้าที่รัฐปฏิบัติงานอย่างไรและสื่อมวลชนได้ปฏิบัติตามแนวที่ควรจะเป็นหรือไม่เพื่อหาแนวทางคุ้มครองการทำงานของสื่อมวลชนในสถานการณ์ที่วิกฤติอยู่ตอนนี้และภาครัฐก็ควรจะพยายามทำความเข้าใจและเลือกใช้ความรุนแรงเป็นทางเลือกสุดท้ายและเปิดพื้นที่ให้สื่อทำงานได้มากขึ้นแล้วก็ไม่มองว่าสื่อเป็นศัตรูเพราะว่าเมื่อมีผู้สื่อข่าวในพื้นที่รัฐได้ปฏิบัติการอย่างถูกต้องหรือไม่เพราะถ้าปฏิบัติหน้าที่อย่างถูกต้องก็จะยืนยันถึงการทำงานที่ดีของฝ่ายรัฐเอง จุฑารัตน์ยังหวังต่อไปว่าองค์กรวิชาชีพจะมีบทบาทในการคุ้มครองสื่อมวลชนด้วยกันมากขึ้นแม้ว่าที่ผ่านมาองค์กรวิชาชีพจะได้พยายามเข้าไปพูดคุยกับฝ่ายรัฐเพื่อหาแนวทาง แต่เมื่อเกิดสถานการณ์ที่นักข่าวด้วยกันถูกยิงด้วยกระสุนยางหรือแก๊สน้ำตาเกิดขึ้นบ่อยครั้งมากกว่าที่จะเป็นปกติไปแล้วก็ไม่ได้มีใครพูดถึงเรื่องเหล่านี้ และในอนาคตก็ควรจะหาตัวผู้กระทำความผิดมาให้ได้เพื่อไม่ให้เกิดการลอยนวลพ้นผิด สุชาณี รุ่งเหมือนพร หรือ สุชาณี คลัวเทรอ อดีตนักข่าว Voice TV ถูกศาลชั้นต้นพิพากษาให้จำคุก 2 ปี ในคดีที่บริษัทธรรมเกษตรฟ้องจากข้อความบนทวิตเตอร์ของเธอเกี่ยวกับผลคำพิพากษาคดีที่บริษัทต้องชดเชยคนงานพม่า โดยมีข้อความว่า ""กรณีใช้แรงงานทาส"" ในทวีตดังกล่าว แต่ศาลอุทธรณ์ยกฟ้องในภายหลัง ภาพจาก iLaw การสอบสวนและดำเนินคดีเกี่ยวกับอาชญากรรมและความรุนแรงต่อผู้สื่อข่าวในประเทศลุ่มน้ำโขง ช่วงที่สองของการเสวนากล่าวถึงแนวทางในการแก้ไขปัญหาและป้องกันการเกิดอาชญากรรมและความรุนแรงต่อสื่อทั้งประเด็นทางด้านกฎหมายการหาแนวปฏิบัติที่เหมาะสมเพื่อคุ้มครองการทำงานของสื่อมวลชน ซาบิน อูเลต์ ผู้เขียน “แนวปฏิบัติสำหรับอัยการในกรณอาชญากรรมต่อสื่อมวลชนของยูเนสโก” และยังเป็นอัยการอาวุโสในประเทศแค่นาดา กล่าวว่า การละเมิดสิทธิมนุษยชนที่เกิดขึ้นกับสื่อมวลชนถือเป็นการแทรกแซงการทำงานของสื่อและทำให้เกิดการเซนเซอร์ตัวเองตามมา ซึ่งแนวปฏิบัติดังกล่าวจึงได้แนะนำแนวการสืบสวนสอบสวนกรณีอาชญากรรมที่เกิดกับสื่อมวลชนเอาไว้ ผู้เขียนแนวปฏิบัติดังกล่าว เห็นว่าผู้ที่เกี่ยวข้องกับการสืบสวนสอบสวนจะต้องให้ความสำคัญกับการรักษาความลับและความปลอดภัยของผู้ที่เกี่ยวข้องกับผู้มีส่วนได้เสียและผู้เสียหายในคดีที่เกิดขึ้น และต้องคำนึงถึงปัจจัยทางสังคมเช่นความสัมพันธ์ทางอำนาจระหว่างเพศด้วยเพื่อให้การสืบสวนสอบสวนอาชญากรรมต่อนักข่าวเป็นไปอย่างมีประสิทธิภาพ ยงยุทธ ศรีสัตยาชน ตัวแทนจากกระทรวงยุติธรรม ศาลยุติธรรม และ สำนักงานอัยการสูงสุดกล่าวว่า จากประสบการณ์ทำคดีอาญา จะมีทั้งกรณีที่นักข่าวถูกดำเนินคดีตกเป็นผู้ต้องหาและอีกกรณีคือนักข่าวตกเป็นผู้เสียหาย ในกรณีที่สื่อตกเป็นเหยื่อหรือผู้เสียหายคดีลักษณะนี้คนที่อยู่เบื้องหลังก็จะเป็นผู้เสียประโยชน์หรือนักการเมืองในพื้นที่หรือคนในรัฐบาล คดีเหล่านี้จึงไม่ง่ายในการสืบสวนสอบสวนเพราะผู้ก่ออาชญากรรมมีการวางแผนกมาอย่างดี ทำให้คดีมีความซับซ้อนและเป็นไปได้ยากที่ตำรวจท้องที่จะทำคดีเหล่านี้ เขาจึงเห็นว่าคดีลักษณะนี้ควรอยู่ในความรับผิดชอบของกรมสอบสวนคดีพิเศษ (DSI) เนื่องจากมีเครื่องมือทางกฎหมายที่จะนำมาใช้ในการสืบสวนสอบสวนพร้อมกว่า เช่น ให้อัยการและตั้งผู้เชี่ยวชาญเฉพาะเรื่องมาร่วมการสืบสวนได้ ก็จะทำให้สามารติดตามจับกุมคนร้ายที่อยู่เบื้องหลังได้ไม่ใช่แค่เพียงมือปืนธรรมดา ยงยุทธกล่าวอีกว่า อัยการเองก็มี “ระเบียบสำนักงานอัยการสูงสุดว่าด้วยการดำเนินคดีอาญาของพนักงานอัยการ” ที่กำหนดให้คดีบางลักษณะเป็นคดีสำคัญ เช่นคดีที่ผู้ต้องหาเป็นผู้ทรงอิทธิพล คดีที่ประชาชนสนใจ และคดีนโยบายที่รัฐต้องการปราบปรามเป็นพิเศษ คดีเหล่านี้ถ้าพนักงานอัยการจะสั่งไม่ฟ้องจะไม่มีอำนาจ จะต้องเสนอไปตามลำดับชั้นไปถึงอธิบดีอัยการเท่านั้นที่จะมีอำนาจสั่งการ แต่ถ้าอัยการผู้รับผิดชอบคดีจะสั่งฟ้องก็สามารถสั่งฟ้องไปได้เลย เช่น ในกรณีที่มีผู้มีอิทธิพลสั่งฆ่านักข่าวระดับอธิบดีอัยการก็จะเข้าไปดูแลเพื่อให้การดำเนินคดีมีประสิทธิภาพมากขึ้น แต่อย่างไรก็ตามในส่วนของอัตราโทษในกรณีผู้เสียหายเป็นนักข่าวก็ไม่ได้มีกฎหมายให้อำนาจไว้เฉพาะเหมือนกรณีฆ่าบุพการีหรือเจ้าพนักงานที่ปฏิบัติหน้าที่ แต่ก็ยังมีแนวกำหนดโทษไปในลักษณะคดีที่มีความอุกอาจ ส่วนในกรณีนักข่าวตกเป็นผู้ต้องหาในคดี ยงยุทธบอกว่านักข่าวคนดังกล่าวยังสามารถทำหนังสือร้องขอความเป็นธรรมไปยังอัยการที่รับผิดชอบคดีได้ วิทิต มันตาภรณ์ ผู้รายงานพิเศษสถานการณ์สิทธิมนุษยชนในกัมพูชา สหประชาชาติ กล่าวว่าอาชญากรรมต่อสื่มวลชนที่เกิดขึ้นในภูมิภาคนี้เป็นเรื่องน่าละอาย กลุ่มประเทศในเอเชียตะวันออกเฉียงใต้ทุกประเทศมีวิธีการที่จะกดปราบการใช้เสรีภาพการแสดงออกและเสรีภาพในการร่วมกลุ่มเสมอ ซึ่งการกดปราบเหล่านี้ก็กระทบต่อการทำงานของสื่อมวลชนในภูมิภาค และสถานการณ์การระบาดของโควิด-19 ก็ทำให้มีมากขึ้นจากการใช้กฎหมายสถานการณ์ฉุกเฉินและกฎหมายควบคุมโรค รวมไปถึงการใช้กฎหมายไซเบอร์ต่างๆ ผู้รายงานพิเศษของ UN กล่าวต่อไปว่า เสรีภาพการแสดงออกและเสรีภาพในการรวมกลุ่มเป็นสิทธิขั้นพื้นฐานที่จะไม่สามารถจำกัดได้ ซึ่งในกติการะหว่างประเทศว่าด้วยสิทธิพลเมืองและสิทธิทางการเมืองกำหนดว่าเสรีภาพจะถูกจำกัดไม่ได้ด้วยเหตุผลใดๆ แต่หากรัฐนั้นๆ จะมีการจำกัดจะต้องพิสูจน์และให้เหตุผลที่เป็นภววิสัยได้และการจำกัดนั้นจะต้องเป็นไปตามเหตุแห่งความจำเป็นและได้สัดส่วนกับความเสี่ยงที่เกิดจากการใช้เสรีภาพนั้น แต่สถานการณ์ที่เกิดขึ้นในภูมิภาคเอเชียตะวันออกเฉียงใต้กลับไม่เป็นเช่นนั้น วิทิตอธิบายว่าประเทศในภูมิภาคเอเชียตะวันออกเฉียงใต้มีการใช้กฎหมายความมั่นคงมาใช้อย่างน่ากังวล ทั้งที่รัฐที่ประกาศใช้กฎหมายความมั่นคงเหล่านี้ก็ไม่สามารถพิสูจน์ถึงความจำเป็นได้และยังนำไปสู่การจำกัดพื้นที่ของภาคประชาสังคมและพื้นที่ทางการเมือง วิทิตจึงเรียกร้องให้ประเทศต่างๆ ในภูมิภาคเอเชียตะวันออกเฉียงใต้จะต้องมีเจตจำนงค์ทางการเมืองเพื่อทำให้ประเทศเป็นประชาธิปไตยมากขึ้น ต้องแก้ไขกฎหมาย นโยบายและแนวปฏิบัติต่างๆ ให้เทียบเคียงกับกฎหมายสิทธิมนุษยชนและยกเลิกโทษทางอาญาในกฎหมายหมิ่นประมาท กฎหมายยุยงปลุกปั่น(sedition) และกฎหมายหมิ่นประมาทกษัตริย์ และเขายังเสริมอีกว่ารัฐควรจะต้องตื่นตัวและเข้ามาจัดการอย่างทันท่วงทีต่ออาชญากรรมที่เกิดขึ้นกับนักข่าวทั้งในสถานการณ์ปกติและในบริบทของการขัดกันทางอาวุธ และรวมถึงกรณีที่เกิดขึ้นจากอคติทางเพศ เทวฤทธิ์ มณีฉายกล่าวปิดท้ายว่า ความรุนแรงนั้นมีทั้งในระดับที่เกิดกับกายภาพ และยังมีความรุนแรงเชิงโครงสร้างและวัฒนธรรมรวมอยู่ด้วย ซึ่งโดยสภาพแล้วทำให้เราตกอยู่ในความรุนแรงตลอดเวลา และการใช้ความรุนแรงต่อนักข่าว โดยเฉพาะสถานการณ์สลายการชุมนุมของกลุ่มผู้ประท้วงในไทยก็ดูเหมือนจะกลายเป็นภาวะ “ปกติใหม่” (New Normal) ไปแล้วทั้งการฉีดน้ำหรือใช้กระสุนยางยิงใส่นักข่าวจากที่เคยมีคนออกมาช่วยกันต่อต้านแต่ก็เกิดขึ้นซ้ำจนคนเริ่มชินชา เหตุการณ์ความรุนแรงที่เกิดขึ้นกับนักข่าวจึงกลายเป็นเพียงจำนวนนับเป็นสถิติเท่านั้น บก.ประชาไทยังกล่าวถึงกระบวนการยุติธรรมต่อกรณีเหล่านี้อีกว่า เมื่อเกิดเหตุการณ์แล้วนักข่าวไปพึ่งกระบวนการยุติธรรมโดยไปฟ้องร้องต่อศาลแพ่งเพื่อขอให้คุ้มครองการทำงานขอสื่อมวลชน แต่ศาลก็ยกคำฟ้อง หรือย้อนกลับไปเมื่อ 10 ปีก่อนในปี 2553 ที่มีนักข่าวต่างชาติอย่างฮิโรยูกิ มุราโมโต้และฟาบิโอ โปเลงกี หรือชาติชาย ซาเหลาที่อาจถือได้ว่าเป็นสื่ออิสระได้ถูกทหารใช้อาวุธปืนยิงเสียชีวิตขณะใช้กำลังสลายการชุมนุมที่คดีไม่มีความคืบหน้าแม้ว่าศาลจะมีคำสั่งไต่สวนการตายระบุว่าถูกยิงจากทางเจ้าหน้าที่ทหารก็ตาม “สิ่งเหล่านี้ยิ่งทำให้เจ้าหน้าที่รัฐย่ามใจ ไม่ว่ากระสุนยางหรือกระสุนจริง องค์คาพยต่างๆ ของรัฐเอื้อต่อวัฒนธรรมลอยนวลพ้นผิดของเจ้าหน้าที่” เทวฤทธิ์กล่าว เทวฤทธิ์ได้มีข้อเสนอเพื่อให้ยุติการไม่ต้องรับโทษสำหรับอาชญากรรมหรือความรุนแรงต่อนักข่าวว่า พวกเราต้องยอมรับและนับรวมนักข่าวพลเมืองเหล่านั้นเข้ามาเป็นสื่อมวลชนเช่นกัน และต้องขยายนิยามความรุนแรงหรือการก่ออาชญากรรมให้รวมไปถึงความรุนแรงเชิงโครงสร้างและวัฒนธรรมด้วย ไม่ใช่แค่ความรุนแรงทางกายภาพที่เกิดกับนักข่าวเท่านั้น และต้องรวมตัวกันส่งเสียงและต้องเอาเรื่องให้ถึงที่สุดกับผู้ที่ใช้ความรุนแรงหรือก่ออาชญากรรมขึ้น ไม่ว่านักข่าวคนนั้นจะเป็นใคร นอกจากนั้นเทวฤทธิ์ยังเห็นว่าจะต้องทำให้ประชาชน หรือรัฐเองก็ตาม เห็นถึงความสำคัญของสิทธิในเสรีภาพการสื่อสาร ที่ไม่ถูกปิดกั้นด้วยความกลัวหรือความรุนแรง มันเป็นการสร้างดุลพินิจร่วมกันของคนในสังคมประชาธิปไตย ให้พลเมืองมีข้อมูลข่าวสารที่รอบด้าน แน่นอนว่าอาจมีบางข่าวแย่หรือไม่มีคุณภาพบ้าง แต่เสรีภาพนั้นก็เป็นเครื่องการันตีว่าคุณจะมีข่าวที่มีคุณภาพปะปนอยู่บ้าง แต่ในสังคมที่เต็มไปด้วยความกลัวหรือความรุนแรงไร้เสรีภาพของนักข่าว คุณไม่อาจรู้ได้เลยว่าข่าวที่อ่านอยู่นั้นที่มีคุณภาพหรือที่ดีจริง โดยไม่มีใครมาแทรกแซง ข่าวการเมืองวัฒนธรรมแรงงานสิทธิมนุษยชนคุณภาพชีวิตเทวฤทธิ์ มณีฉายShigeru AoyagiKatia Chirizziวิทิต มันตาภรณ์ยงยุทธ ศรีสัตยาชนSabin OuelletSoe Myintวันสากลเพื่อยุติการไม่ต้องรับโทษสำหรับอาชญากรรมต่อนักข่าวจุฑารัตน์ กุลตัณกิจจาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/ZaPsdGgUatQ/95785,2021_11_04
ชาวเมกันไม่ชอบชื่อใหม่เฟซบุ๊ก 'เมตา' มองว่าเปลี่ยนเพื่อเบนความสนใจจากเรื่องอื้อฉาว,"Submitted on Thu, 2021-11-04 12:08จากผลสำรวจโพลระบุว่า ผู้คนส่วนมากไม่ชอบชื่อใหม่ ""เมตา"" ของเฟซบุ๊ก และถึงแม้ว่าส่วนใหญ่จะยังคงชอบเฟซบุ๊กอยู่ แต่ก็ไม่ชอบซีอีโอ และผู้ร่วมก่อตั้งอย่าง มาร์ก ซักเคอร์เบิร์ก และมีเกินครึ่งหนึ่งมองว่าที่ซักเคอร์เบิร์ก ประกาศเปลี่ยนชื่อเฟซบุ๊กเป็นเพราะเขาต้องการหลบเลี่ยงจากข่าวแย่ๆ และต้องการเบี่ยงเบนความสนใจจากเรื่องอื้อฉาวที่เกิดขึ้นกับเฟซบุ๊ก เช่นเรื่องที่พวกเขาไม่ยอมแก้ปัญหาเรื่องเฮทสปีช และดำเนินการแบบลำเอียงเข้าข้างฝ่ายขวา มาร์ก ซักเคอร์เบิร์ก ผู้ก่อตั้ง 'เฟซบุ๊ก' จากการสำรวจโพลระหว่างวันที่ 29 ต.ค. ถึง 1 พ.ย.ที่ผ่านมา พบว่าในกลุ่มตัวอย่างชาวอเมริกันวัยผู้ใหญ่ 2,200 ราย มีร้อยละ 55 ที่ยังคงมองเฟซบุ๊ก ""ในแง่บวกอย่างมาก"" หรือ ""ในแง่บวกอยู่บ้าง"" ขณะที่ร้อยละ 39 มองเฟซบุ๊กในแง่ลบ แต่กลุ่มตัวอย่างส่วนมากคือร้อยละ 54 มองมาร์ก ซักเคอร์เบิร์ก ซีอีโอของเฟซบุ๊กในแง่ลบ ขณะที่มีเพียงร้อยละ 22 เท่านั้นที่ยังคงมองซักเคอร์เบิร์กในแง่บวก โดยที่คะแนนเรตติงความชื่นชอบซักเคอร์เบิร์กโดยรวมแล้วอยู่ที่ติดลบ 32 ทั้งนี้ ยังมีกรณีที่ซักเคอร์เบิร์กเพิ่งจะประกาศไม่นานนี้ว่าจะเปลี่ยนชื่อ ""เฟซบุ๊ก"" เป็น ""เมตา"" (Meta) ที่ถึงแม้ซักเคอร์เบิร์กจะอ้างว่าเพื่อเป็นการ ""สะท้อนถึงอนาคตที่พวกเขาอยากจะสร้างขึ้น"" โดยจะสื่อถึง ""เมตาเวิร์ส"" (Metaverse) ซึ่งเปรียบเป็นจักรวาลเสมือนที่อยู่นอกเหนือไปจากโลกจริง แต่อย่างไรก็ตาม มีผู้คนจำนวนมากที่ไม่ชอบการเปลี่ยนแปลงชื่อนี้ และมากกว่าครึ่งหนึ่งก็มองว่าซักเคอร์เบิร์กแค่เปลี่ยนชื่อ เพราะต้องการหลบเลี่ยงข่าวเสื่อมเสีย และเรื่องอื้อฉาวต่างๆ ที่กำลังเกิดขึ้นกับเฟซบุ๊กตอนนี้มากกว่า จากผลสำรวจระบุว่ามีกลุ่มตัวอย่างร้อยละ 25 เท่านั้นที่มองชื่อ ""เมตา"" ในทางบวก ขณะที่ร้อยละ 40 ไม่ชอบชื่อนี้ อย่างไรก็ตาม มีร้อยละ 32 ที่ระบุว่าชอบโลโก้ใหม่ของบริษัท และร้อยละ 30 ที่บอกว่าไม่ชอบ ทั้งนี้ กับคำถามที่ว่าผู้คนสนใจในโครงการโลกเสมือนของเมตาเวิร์สหรือไม่นั้นมีเพียงร้อยละ 32 เท่านั้นที่ระบุว่าสนใจอีกร้อยละ 68 ระบุว่าพวกเขาไม่สนใจ มีการตั้งข้อสังเกตจากผลสำรวจโดยแบ่งกลุ่มตัวอย่างว่า กลุ่มคนที่มีแนวโน้มสนใจโลกเสมือนเมตาเวิร์สมากที่สุดนั้น คือ กลุ่มมิลเลนเนียล หรือคนที่เกิดตั้งแต่ระหว่าง พ.ศ. 2523-2539 อยู่ที่ร้อยละ 46 รองลงมา คือ คนรุ่นเจน Z (เกิดระหว่างปี พ.ศ.2540-2555) อยู่ที่ร้อยละ 42 นอกจากนี้ กลุ่มคนที่อาศัยอยู่ในเมืองกับกลุ่มประชากรชายยังมีแนวโน้มจะสนใจเรื่องนี้มากกว่าด้วย อย่างไรก็ตามมีออยู่ร้อยละ 51 ระบุว่าการที่ซัคเคอร์เบิร์กประกาศเปลี่ยนชื่อเฟสบุคเป็นเมตานั้นเพราะเขาต้องการหลบเลี่ยงจากข่าวแย่ๆ เกี่ยวกับเฟสบุคในช่วงนี้ ขณะที่ร้อยละ 50 มองว่าเป็นเพราะต้องการเบี่ยงเบนความสนใจออกมาจากเรื่องอื้อฉาวที่เกิดกับเฟสบุคในตอนนี้ ในช่วงสัปดาห์ที่ผ่านมา ถือเป็นช่วงเวลาที่วุ่นวายสำหรับเฟซบุ๊กจากกการที่มีกรณีที่สื่อหลายแห่งนำเสนอรายงานที่มีคนเคยทำงานภายในเฟสบุคนำมาเปิดโปงว่า ทางบริษัทพยายามแสวงหาผลกำไรโดยไม่สนใจความเสียหายที่จะเกิดกับผู้คน เอกสารที่นำมาแฉระบุถึงการที่เฟซบุ๊กละเลยการวิจัยจากภายในที่แสดงให้เห็นว่าผลิตภัณฑ์ของพวกเขาส่งผลเสียหายต่อผู้คนอย่างไร นอกจากนี้ ยังมีเรื่องการเลือกปฏิบัติโดยมีการ ""ปฏิบัติแบบให้อภิสิทธิ์"" แก่กลุ่มคนดังฝ่ายขวาและสื่อของฝ่ายขวา รวมถึงไม่ใช้ทรัพยากรมากพอในการจัดการแก้ไขปัญหาเฮทสปีชและปัญหาอื่นที่เกิดขึ้นมาในประเทศที่ไม่ได้ใช้ภาษาอังกฤษ ฟรานเซส เฮาเกน อดีตพนักงานเฟซบุ๊กผู้ที่เปิดโปงในเรื่องนี้ได้ให้สัมภาษณ์ต่อสื่อ และให้การต่อสภาคองเกรสของสหรัฐฯ เมื่อวันที่ 1 พ.ย.ที่ผ่านมา เธอได้เรียกร้องให้ซักเคอร์เบิร์กลาออกจากเฟซบุ๊กจากปัญหาเหล่านี้ เรียบเรียงจาก Most Americans Still Like Facebook, Poll Finds—But Not Mark Zuckerberg Or Its New Meta Name, Forbe, 02-11-2021 ข่าวที่เกี่ยวข้อง อดีตพนักงานแฉ เฟซบุ๊กมุ่งหากำไร ไม่สนใจจัดการ hate speech-ความรุนแรง-ข้อมูลเท็จ ทนายแกมเบียขอเฟสบุ๊คเลิกอ้าง กม. เพื่อปกปิดข้อมูลฆ่าล้างโรฮิงญาในพม่า ข่าวสังคมต่างประเทศไอซีทีเฟซบุ๊กเมตาฟรานเซส เฮาเกนมาร์ก ซักเคอร์เบิร์กโลกเสมือนจริงMetaMetaverseเฮทสปีชการเลือกปฏิบัติโพลสหรัฐอเมริกาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/OTEf_DjOuWU/95786,2021_11_04
ญี่ปุ่นหวังเพิ่ม 'ผู้หญิง' ใน 'การเมือง' ให้มากขึ้น หลังเลือกตั้งล่าสุดมี ส.ส. หญิงเพียง 9.7%,"Submitted on Thu, 2021-11-04 12:40หลังการเลือกตั้งทั่วไปเมื่อวันที่ 31 ต.ค. 2564 พบผู้หญิงญี่ปุ่นได้รับเลือกเป็น ส.ส.เพียง 45 คน หรือ 9.7% จาก ส.ส.465 คน โดยผู้หญิงลงสมัครทั้งหมด 186 คน หรือ 17.7% ของผู้ลงสมัครทั้งหมด รัฐบาลเรียกร้องให้พรรคการเมืองส่งผู้หญิงลงสมัครรับเลือกตั้งให้มากขึ้น โดยตั้งเป้าให้ผู้หญิงลงสมัครรับเลือกตั้งระดับชาติให้ได้ 35% ภายในปี 2568 ผู้หญิงญี่ปุ่นได้รับเลือกเป็น ส.ส.เพียง 45 คน หรือ 9.7% จาก ส.ส.465 คน โดยผู้หญิงลงสมัครทั้งหมด 186 คน หรือ 17.7% ของผู้ลงสมัครทั้งหมด | ที่มาภาพประกอบ: goo ニュース เมื่อวันที่ 2 พ.ย. 2564 มัตสึโนะ ฮิโรกาซุ เลขาธิการคณะรัฐมนตรีญี่ปุ่น แถลงว่ารัฐบาลจะเรียกร้องให้พรรคการเมืองช่วยผู้หญิงมากขึ้นในการลงสมัครรับเลือกตั้งระกับชาติ ทั้งนี้จากการเลือกตั้งสมาชิกสภาผู้แทนราษฎรเมื่อวันที่ 31 ต.ค. 2564 พบว่าจากสมาชิกสภาผู้แทนราษฎรที่ได้รับเลือกตั้งทั้งหมด 465 คน นั้นมีผู้หญิงเพียง 45 คน หรือคิดเป็นร้อยละ 9.7 โดยจำนวนที่นั่งที่ผู้หญิงได้รับเลือกเข้ามานั้นลดลง 2 ที่นั่งจากการเลือกตั้งทั่วไปเมื่อปี 2560 ซึ่งสัดส่วนในการเลือกตั้งครั้งก่อนมีผู้หญิงได้รับเลือกร้อยละ 10.1 มัตสึโนะกล่าวว่า ตัวแทนผู้หญิงในจำนวนเท่านี้ยังอยู่ในระดับต่ำมากเมื่อเทียบกับมาตรฐานระดับโลก ซึ่งการขยายการมีส่วนร่วมของผู้หญิงในการเมืองเป็นเรื่องที่สำคัญมาก ในการนำความคิดเห็นของสาธารณชนเข้ามาเป็นนโยบาย ในเมื่อผู้ลงคะแนนเสียงทั้งหมดของญี่ปุ่นนั้นเป็นผู้หญิงประมาณถึงร้อยละ 52 เลยทีเดียว มัตสึโนะ ระบุว่ารัฐบาลจะเรียกร้องให้พรรคต่าง ๆ พยายามมากขึ้นเพื่อยกระดับอัตราส่วนของผู้สมัครที่เป็นผู้หญิง ด้วยการวางเป้าหมายที่เป็นตัวเลขหรือด้วยวิธีการอื่น ๆ นอกจากนี้รัฐบาลจะสนับสนุนพรรคการเมืองทั้งหลายด้วยการสร้างสภาพแวดล้อมที่ส่งเสริมส่งเสริมความเท่าเทียมทางเพศแก่พรรคการเมืองผ่านมาตรการต่าง ๆ เช่น จัดทำเอกสารหรือสื่อที่นำมาใช้ฝึกอบรมต่อต้านการละเมิดทางเพศในที่ประชุมของพรรคการเมือง เป็นต้น 'เร็งโง' สหพันธ์แรงงานที่ทรงอิทธิพลของญี่ปุ่น เลือกผู้หญิงคนแรกเป็นประธานผลสำรวจคนทำงานเอกชนในญี่ปุ่น พบตำแหน่ง 'ผู้จัดการ' เป็น 'ผู้หญิง' เพียง 8.9%เผยคนทำงานภาครัฐในญี่ปุ่นตำแหน่ง ผอ. เป็นผู้หญิงเพียง 5.9% เท่านั้น อนึ่งในการเลือกตั้งเมื่อวันอาทิตย์ที่ 31 ต.ค. ผู้ลงคะแนนเสียงในญี่ปุ่นเลือกพรรคเสรีประชาธิปไตย (LDP) พรรคแกนนำรัฐบาลญี่ปุ่น ให้ครองเสียงข้างมากในสภาผู้แทนราษฎร พรรค LDP ของนายกรัฐมนตรีคิชิดะ ฟูมิโอะแห่งญี่ปุ่น คว้าสิ่งที่เรียกว่าเสียงข้างมากที่มีเสถียรภาพโดยเด็ดขาดมาได้ต่อให้ไม่มีพรรคร่วมรัฐบาลมาเสริม โดยนี่รับประกันว่าพรรค LDP จะสามารถผ่านร่างกฎหมายในสภาผู้แทนราษฎรได้อย่างง่ายดาย พรรค LDP ได้ที่นั่งทั้งหมด 261 ที่นั่งจากทั้งหมด 465 ที่นั่งในสภาผู้แทนราษฎร ส่วนพรรคโคเมโต (NKP) พรรคร่วมรัฐบาล ได้ที่นั่งสุทธิ 32 ที่นั่ง ด้านพรรคฝ่ายค้าน พรรคประชาธิปไตยแห่งรัฐธรรมนูญ (CDP) จะยังคงเป็นพรรคฝ่ายค้านที่ครองที่นั่งมากที่สุด โดยได้มา 96 ที่นั่ง ลดลง 13 ที่นั่งจากที่เคยมีมาก่อนการเลือกตั้งครั้งนี้ ส่วนพรรคนิปปง อิชิง (Japan Innovation Party) ได้ 41 ที่นั่ง เพิ่มจากจำนวนเดิมกว่า 3 เท่า การเลือกตั้งสภาผู้แทนราษฎรครั้งนี้เป็นแรกนับตั้งแต่ญี่ปุ่นประกาศใช้กฎหมายในปี 2561 ที่เรียกร้องให้พรรคการเมืองพยายามหาผู้สมัครชายและหญิงในจำนวนที่เท่ากัน แต่มีมีผู้หญิง 186 คน เท่านั้นที่ลงสมัครรับเลือกตั้งครั้งนี้ คิดเป็นร้อยละ 17.7 ของผู้ลงสมัครรับเลือกตั้งทั้งหมดซึ่งเป็นระดับสูงสุดเป็นประวัติการณ์ในด้านจำนวนผู้ลงสมัครที่เป็นผู้หญิง แต่ตัวเลขนี้ยังห่างไกลที่จะสร้างความเท่าเทียมกับผู้ชาย พรรค LDP มีผู้หญิงได้รับเลือกเป็นสมาชิกสภาผู้แทนราษฎร 20 คน จากสมาชิกสภาผู้แทนราษฎรทั้งหมดของพรรค 261 คน ในขณะที่พรรค CDP ซึ่งเป็นฝ่ายค้านหลักของญี่ปุ่นมีผู้หญิงได้รับเลือกเป็นสมาชิกสภาผู้แทนราษฎร 13 คนจากสมาชิกสภาผู้แทนราษฎรทั้งหมดของพรรค 96 คน ญี่ปุ่นอยู่ในอันดับที่ 120 จาก 156 ประเทศ จากรายงาน Gender Gap Report ของ World Economic Forum ประจำปี 2564 (แต่อยู่ใน 10 อันดับแรกในแง่ของการเสริมอำนาจทางการเมืองสำหรับผู้หญิง) รัฐบาลได้กำหนดเป้าหมายในการเพิ่มสัดส่วนของผู้หญิงที่ลงสมัครรับเลือกตั้งระดับชาติเป็น ร้อยละ 35 ภายในปี 2568 ที่มาเรียบเรียงจากFewer women elected in Lower House poll despite empowerment law (The Japan Times, 1 November 2021)Govt. to urge parties to add female candidates (NHK, 2 November 2021) ข่าวต่างประเทศญี่ปุ่นผู้หญิงช่องว่างระหว่างเพศติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/F6VzUBoLVwQ/95787,2021_11_04
ผุดแคมเปญร้องแอปสั่งอาหารต้องทำประกันอุบัติเหตุให้ไรเดอร์ทุกคน-GRAB แจงดำเนินการไปเมื่อ 1 ม.ค. 64,"Submitted on Thu, 2021-11-04 13:30GRAB ออกแถลงการณ์ชี้แจงดำเนินการทำประกันอุบัติเหตุครอบคลุมไรเดอร์ทุกคนแล้วตั้งแต่ 1 ม.ค.ที่ผ่านมา หวั่นคนเข้าใจผิด หลังมีแคมเปญผุดบนโลกออนไลน์ ร้องแอปฯ สั่งอาหารต้องทำประกันอุบัติเหตุอย่างครอบคลุมให้ไรเดอร์ทุกคน จากกรณีที่มีการแชร์ข้อมูลเกี่ยวกับแคมเปญรณรงค์ในหัวข้อ “GRAB, LINE MAN, FOOD PANDA ต้องทำประกันอุบัติเหตุให้ไรเดอร์ทุกคน” บนสื่อออนไลน์ เพื่อให้ผู้ใช้บริการร่วมเป็นกระบอกเสียงเรียกร้องให้แพลตฟอร์มผู้ให้บริการแอปพลิเคชันสั่งอาหารต้องทำประกันอุบัติเหตุให้กับไรเดอร์หรือคนขับผู้ให้บริการจัดส่งอาหารทุกคน โดยระบุข้อความว่า “พวกเราไรเดอร์จึงอยากขอเสียงประชาชน โดยเฉพาะคนที่ใช้แอพเดลิเวอรี่ช่วยบอก GRAB, LINE MAN, FOOD PANDA และแอปอื่นๆ ให้ปฏิบัติกับไรเดอร์ตัวเล็กๆ อย่างเป็นธรรม เริ่มจากการทำประกันอุบัติเหตุให้ไรเดอร์ทุกคนโดยทันทีตั้งแต่เริ่มงาน โดยต้องคุ้มครองความเสียหายทั้งทางร่างกาย ทรัพย์สิน มีการชดเชยกรณีเจ็บหนัก ทำงานไม่ได้ พิการ หรือเสียชีวิต” นั้น ได้สร้างความเข้าใจผิดต่อสาธารณชน โดย แกร็บ ประเทศไทย ขอเรียนชี้แจงข้อเท็จจริง ดังนี้ 4 พ.ย. 64 ผู้สื่อข่าวได้รับแจ้งจาก แกร็บ ประเทศไทย วันนี้ (4 พ.ย. 64) ระบุว่า บ. แกร็บ ประเทศไทย ได้ทำประกันอุบัติเหตุเพื่อให้ความคุ้มครองพาร์ทเนอร์คนขับทุกคนมาโดยตลอด ทั้งนี้ นับตั้งแต่วันที่ 1 มกราคม 2564 ที่ผ่านมา บริษัทฯ ยังได้ขยายความคุ้มครองของการประกันอุบัติเหตุดังกล่าวให้ครอบคลุมตั้งแต่ก่อน ระหว่างและหลังการเดินทางหรือการให้บริการ (นับตั้งแต่เปิดแอปพลิเคชันเพื่อรับงานจนถึงหลังปิดแอปพลิเคชันแล้ว 30 นาที) โดยมีวงเงินคุ้มครองในการรักษาพยาบาลสูงสุดถึง 50,000 บาทสำหรับพาร์ทเนอร์ผู้ขับขี่รถจักรยานยนต์ และสูงสุดถึง 100,000 บาทสำหรับพาร์ทเนอร์ผู้ขับขี่รถยนต์ นอกจากนี้ ยังให้ค่าชดเชยกรณีเสียชีวิตจากอุบัติเหตุสูงสุดถึง 200,000 บาท พาร์ทเนอร์คนขับแกร็บ สามารถใช้สิทธิประโยชน์ดังกล่าวได้ในกรณีที่ประสบอุบัติเหตุ ไม่ว่าจะเป็นผู้ก่อเหตุหรือเป็นผู้ประสบเหตุก็ตาม โดยสามารถติดตามรายละเอียด รวมถึงขั้นตอนของการเคลมประกันได้จากเว็บไซต์ https://grabdriverth.com/grab-ins ทั้งนี้ บริษัทฯ ขอเรียนว่า แกร็บให้ความสำคัญอย่างยิ่งกับประเด็นด้านความปลอดภัยในทุกเที่ยวการเดินทางและการให้บริการ ทั้งกับผู้ใช้บริการและพาร์ทเนอร์คนขับ โดยได้พยายามพัฒนาเทคโนโลยี มาตรฐานการให้บริการ รวมถึงการประกาศใช้มาตรการต่างๆ เพื่อยกระดับความปลอดภัยและสร้างความอุ่นใจให้กับทุกคนที่ใช้บริการแพลตฟอร์มของเราอย่างต่อเนื่อง ข่าวแรงงานสิทธิมนุษยชนสิทธิแรงงานแรงงานแพลตฟอร์มGrabไรเดอร์ประกันอุบัติเหตุสวัสดิการติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/3PLNKaqQ0TE/95788,2021_11_04
กสม.ตามผลการทำงานของหน่วยงานที่เกี่ยวข้องกรณีคุ้มครองสิทธิเด็กในที่ชุมนุม-ตัวแทนรัฐขานรับ ให้ความร่วมมือ,"Submitted on Thu, 2021-11-04 14:04ภาพปก : วสันต์ ภัยหลีกลี้ กรรมการ กสม. กสม. ประชุมเมื่อ 2 พ.ย.ที่ผ่านมา ติดตามผลการดำเนินงานของหน่วยงานที่เกี่ยวข้อง หลังมีข้อเสนอแนะเพื่อคุ้มครองสิทธิเด็กในสถานการณ์การชุมนุม (แยกดินแดง) ย้ำรัฐต้องดำเนินการสอดคล้องหลักสิทธิมนุษยชนสากล ผู้ชุมนุมต้องไม่ใช้ความรุนแรงเพื่อลดการสูญเสีย ขณะที่หน่วยงานรัฐขานรับ พร้อมร่วมมือเต็มที่ วสันต์ ภัยหลีกลี้ กรรมการ กสม. 4 พ.ย. 64 ผู้สื่อข่าวได้รับแจ้งวันนี้ (4 พ.ย. 64) เวลา 10.30 น. คณะกรรมการสิทธิมนุษยชนแห่งชาติ (กสม.) โดยนายวสันต์ ภัยหลีกลี้ กรรมการสิทธิมนุษยชนแห่งชาติ แถลงข่าวเด่นประจำสัปดาห์ ครั้งที่ 6/2564 กรณี กสม.ติดตามผลการดำเนินงานของหน่วยงานที่เกี่ยวข้อง ได้แก่ สำนักงานตำรวจแห่งชาติ กระทรวงยุติธรรม และกระทรวงการพัฒนาสังคมและความมั่นคงของมนุษย์ หลังมีข้อเสนอแนะให้คุ้มครองสิทธิเด็กในสถานการณ์การชุมนุม รายละเอียดดังนี้ ตามที่คณะกรรมการสิทธิมนุษยชนแห่งชาติ (กสม.) ได้ติดตาม เฝ้าระวัง และตรวจสอบสถานการณ์การชุมนุมทางการเมืองมาอย่างต่อเนื่อง และมีความห่วงกังวลต่อสถานการณ์ความรุนแรงในพื้นที่การชุมนุม โดยเฉพาะที่ส่งผลกระทบต่อความปลอดภัยของเด็กและเยาวชน ซึ่งที่ผ่านมา กสม.ได้รับฟังความคิดเห็นจากผู้แทนเด็กและเยาวชน นักวิชาการ นักกิจกรรมด้านสันติวิธี นักจิตวิทยา ผู้แทนหน่วยงานรัฐที่เกี่ยวข้อง องค์กรภาคประชาสังคมด้านสิทธิเด็กและสิทธิมนุษยชน รวมถึงสื่อมวลชน เพื่อแสวงหาทางออกจากความขัดแย้งในการชุมนุมโดยไม่ใช้ความรุนแรง โดยในการระดมความคิดเห็นเรื่อง “สิทธิเด็กกับสถานการณ์การชุมนุม” (กรณีสามเหลี่ยมดินแดง) เมื่อวันที่ 30 สิงหาคม 2564 ที่ประชุมมีข้อเสนอแนะแนวทางการแก้ไขปัญหาการละเมิดสิทธิเด็ก รวมถึงการปกป้อง คุ้มครองสิทธิ และความปลอดภัยของเด็กในสถานการณ์การชุมนุม ซึ่ง กสม.ได้มีหนังสือไปยังผู้บัญชาการตำรวจแห่งชาติ รัฐมนตรีว่าการกระทรวงยุติธรรม และรัฐมนตรีว่าการกระทรวงการพัฒนาสังคมและความมั่นคงของมนุษย์ เพื่อพิจารณาดำเนินการตามหลักอนุสัญญาว่าด้วยสิทธิเด็ก (Convention on the Rights of the Child - CRC) ที่ประเทศไทยเป็นภาคีและมีพันธกรณีต้องปฏิบัติตาม เพื่อเป็นการติดตามความคืบหน้าการดำเนินงานตามข้อเสนอแนะดังกล่าว เมื่อวันที่ 2 พฤศจิกายน 2564 กสม.โดยนางสาวพรประไพ กาญจนรินทร์ ประธานกรรมการสิทธิมนุษยชนแห่งชาติ ผู้ช่วยศาสตราจารย์สุชาติ เศรษฐมาลินี นางสาวปิติกาญจน์ สิทธิเดช และนายวสันต์ ภัยหลีกลี้ กรรมการสิทธิมนุษยชนแห่งชาติ ได้ร่วมประชุมติดตามความคืบหน้าการดำเนินงานตามข้อเสนอแนะฯ กับผู้แทนหน่วยงานที่ได้รับข้อเสนอแนะฯ ได้แก่ สำนักงานตำรวจแห่งชาติ กระทรวงยุติธรรม และกระทรวงการพัฒนาสังคมและความมั่นคงของมนุษย์ รวมทั้งผู้แทนหน่วยงานที่เกี่ยวข้องกับกระบวนการยุติธรรมทางอาญาของเด็กและการคุ้มครองสิทธิเด็กในสถานการณ์การชุมนุม ได้แก่ สำนักงานศาลยุติธรรม และสำนักงานอัยการสูงสุด ณ สำนักงาน กสม. ในการประชุมดังกล่าวนี้ กสม.ได้เน้นย้ำข้อเสนอแนะในการแก้ไขปัญหาการละเมิดสิทธิเด็กและการคุ้มครองสิทธิและความปลอดภัยของเด็กในสถานการณ์การชุมนุม เช่น ควรจัดให้มีเวทีรับฟังความคิดเห็นจากเด็กและเยาวชนที่เข้าร่วมการชุมนุม เพื่อแสวงหาทางออกร่วมกันและเปิดพื้นที่ในการใช้สิทธิและเสรีภาพโดยปราศจากความรุนแรงทั้งต่อร่างกายและจิตใจ หน่วยงานรัฐควรมีแนวปฏิบัติและวิธีการที่เหมาะสมในการปฏิบัติต่อเด็กและเยาวชน โดยจัดให้มีระบบดูแลเด็กและเยาวชน ตั้งแต่เริ่มชุมนุม ระหว่างชุมนุม หลังการชุมนุม และควรแยกกลุ่มผู้ชุมนุมให้ชัดเจนระหว่างผู้ก่อความรุนแรง และไม่ก่อความรุนแรง นอกจากนี้ สำนักงานตำรวจแห่งชาติ ควรจัดอบรมเจ้าหน้าที่ควบคุมฝูงชนเพื่อให้ปฏิบัติหน้าที่ได้สอดคล้องตามมาตรฐานสากลโดยคำนึงถึงมิติของเด็กและเยาวชนด้วย รวมทั้งให้ดูแล คุ้มครอง ปกป้องการเผยแพร่ข้อมูลส่วนตัวของเด็กอายุต่ำกว่า 18 ปี รวมทั้งต้องมีมาตรการไม่ให้เกิดการตีตรา กลั่นแกล้ง และสร้างความเกลียดชังในโลกออนไลน์กับผู้ที่มีความคิดเห็นต่าง ในการนี้ หน่วยงานที่เข้าร่วมการประชุมได้แสดงความเห็นพ้องกับข้อเสนอแนะของ กสม. โดยให้ความสำคัญกับกลไกการเปิดพื้นที่ปลอดภัยเพื่อรับฟังความคิดเห็นของเด็กและเยาวชนอย่างสร้างสรรค์ พร้อมกันนี้ยังได้หารือถึงแนวทางการประสานความร่วมมือระหว่างหน่วยงานเพื่อคุ้มครองการใช้เสรีภาพในการชุมนุมโดยสงบ และคุ้มครองความปลอดภัยของเด็กในพื้นที่การชุมนุม รวมทั้งยังได้หารือถึงแนวปฏิบัติที่ถูกต้องและเหมาะสมตามหลักสิทธิเด็กในกระบวนการจับกุมและดำเนินคดีต่อเยาวชนด้วย ทั้งนี้ ทุกหน่วยงานพร้อมสนับสนุนและดำเนินการตามแนวทางข้อเสนอแนะดังกล่าวอย่างเต็มที่ ขณะที่ กสม.ยินดีที่จะร่วมมือกับทุกภาคส่วนในการสร้างพื้นที่ปลอดภัยในการพูดคุยหรือแสดงความคิดเห็น และเน้นย้ำให้ทุกฝ่ายตระหนักถึงการใช้สิทธิและเสรีภาพในการชุมนุมโดยสงบ ปราศจากอาวุธ และยุติการใช้ความรุนแรงต่อกันทุกรูปแบบเพื่อไม่ให้เกิดการบาดเจ็บและสูญเสีย โดยเจ้าหน้าที่จะต้องใช้แนวทางในการจัดการและควบคุมฝูงชนให้สอดคล้องกับหลักสิทธิมนุษยชนสากลอย่างเคร่งครัดด้วย ข่าวการเมืองสิทธิมนุษยชนการชุมนุมแยกดินแดงแยกดินแดงสิทธิเด็กเสรีภาพการแสดงออกสตช.กระทรวงยุติธรรมกสม.ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/moVKgS1ARdo/95789,2021_11_04
คลินิกชุมชนอบอุ่นเครือ รพ.กล้วยน้ำไท ร่วมแจก ATK กับ สปสช.ไปแล้วกว่าหมื่นชุด,"Submitted on Thu, 2021-11-04 14:23คลินิกชุมชนอบอุ่นในเครือโรงพยาบาลกล้วยน้ำไท แจกชุดตรวจโควิด ATK กลุ่มเสี่ยงไปแล้วกว่าหมื่นชุด เน้นเชิงรุกพนักงานขายในซุปเปอร์มาร์เก็ตและกลุ่มวินมอเตอร์ไซค์ และมีอีก 2 หมื่นชุดจะขยายกลุ่มเป้าหมายในการกระจายชุดตรวจไปยังชุมชนหรือวินมอเตอร์ไซค์ที่ยังเข้าไม่ถึง ATK 4 พ.ย. 64 ทีมสื่อ สปสช. รายงานวันนี้ (4 พ.ย.) ระบุว่า นางจารุณี คูสุวรรณ ผู้จัดการคลินิกโครงข่าย โรงพยาบาลกล้วยน้ำไท เปิดเผยว่า โครงการกระจายชุดตรวจโควิด Antigen Test Kit (ATK) 8.5 ล้านชุดสำหรับให้ประชาชนกลุ่มเสี่ยงนำไปตรวจหาเชื้อโควิด-19 ด้วยตัวเอง ของสำนักงานหลักประกันสุขภาพแห่งชาติ (สปสช.) ในครั้งนี้ คลินิกชุมชนอบอุ่นจำนวน 19 แห่งในเครือข่ายโรงพยาบาลกล้วยน้ำไทได้เข้าร่วมสนับสนุนการกระจาย ATK ด้วย โดยได้รับจัดสรรมาทั้งหมด 39,000 ชุด สำหรับกระจายแก่กลุ่มผู้สูงอายุ ผู้ป่วยติดเตียง ผู้เคยสัมผัสผู้ติดเชื้อ และบุคลากรทางการศึกษา รวมทั้งยังได้ออกไปดำเนินการกระจาย ATK เชิงรุกในกลุ่มวินมอเตอร์ไซค์ กลุ่มตลาดสด ซูเปอร์มาร์เก็ต ชุมชนแออัด และโรงเรียน “ความร่วมมือครั้งนี้เกิดจากการที่ สปสช. เชิญชวนให้คลินิกชุมชนอบอุ่นมาร่วมแจกชุดตรวจ ATK ซึ่งทางโรงพยาบาลกล้วยน้ำไทมีคลินิกชุมชนอบอุ่นทั้งหมด 19 สาขา กระจายอยู่ในหลายเขตทั่วพื้นที่ กทม. เราจึงคิดว่าประชาชนน่าจะเข้าถึงชุดตรวจ ATK กับเราได้สะดวก อีกทั้งทางคลินิกยังมีบุคลากรทางการแพทย์ที่พร้อมคัดกรองและให้คำแนะนำแก่กลุ่มเสี่ยง จึงได้เข้าร่วมโครงการกระจาย ATK ในครั้งนี้”นางจารุณี กล่าว นางจารุณี กล่าวต่อไปว่า กลุ่มเป้าหมายหลักที่เน้นเป็นพิเศษคือกลุ่มพนักงานขายในซุปเปอร์มาร์เก็ต และกลุ่มวินมอเตอร์ไซค์ โดยในกลุ่มพนักงานขายในซูเปอร์มาร์เก็ต ทางคลินิกรับผิดชอบดูแลการกระจายทั้ง กทม. โดยใช้วิธีประสานกับสำนักงานใหญ่ของแต่ละแห่งโดยตรงก่อนและนัดวันเข้าไปแจก ATK ที่สาขา ขณะที่กลุ่มวินมอเตอร์ไซค์ก็เป็นอีกกลุ่มที่มีความเสี่ยงสูง เนื่องจากมีความใกล้ชิดกับผู้โดยสาร แต่ละวันต้องรับส่งผู้โดยสารหลายคน และที่ผ่านมาก็เจอกลุ่มมอเตอร์ไซค์รับจ้างติดเชื้อโควิดพอสมควร ซึ่งทางคลินิกจะเข้าไปแจก ATK ให้ที่วินเลย โดยรับผิดชอบทุกวินในเขตพระโขนง ส่วนในเขตอื่น จะแบ่งบทบาทการกระจาย ATK กับหน่วยบริการอื่น ขึ้นอยู่กับว่ากลุ่มเป้าหมายอยู่ใกล้หน่วยบริการไหนมากกว่ากัน โดยขณะนี้แจกไปแล้ว 60-70% ของกลุ่มเป้าหมายวินมอเตอร์ไซค์ 9,000 คน “วิธีการทำงานจะนัดกับชุมชนหรือผู้นำกลุ่มนั้นๆ ก่อน โดยมีการประชาสัมพันธ์ล่วงหน้า ทั้งการติดตั้งป้ายไวนิล การแจ้งข่าวสารผ่านไลน์กลุ่ม ผ่านเสียงตามสาย หรืออินทราเน็ตขององค์กรนั้นๆ เพื่อให้กลุ่มเป้าหมายเตรียมพร้อม คือดาวน์โหลดแอปพลิเคชันเป๋าตังและทำแบบคัดกรองความเสี่ยงเบื้องต้น เพื่อที่ถึงวันจริงจะได้สแกนรับชุดตรวจได้เลย ไม่เช่นนั้นจะเกิดความล่าช้า”นางจารุณี กล่าว นางจารุณี กล่าวต่อไปว่า จากการดำเนินงานที่ผ่านมา คลินิกโครงข่ายโรงพยาบาลกล้วยน้ำไทสามารถกระจาย ATK ได้แล้วประมาณหมื่นกว่าชุด พบผู้มีผลบวกประมาณ 10 กว่าราย ซึ่งทางคลินิกจะทำการคัดกรองก่อน หากเป็นกลุ่มที่ไม่มีอาการจะเข้าสู่ระบบการดูแลที่บ้าน แต่ถ้ามีอาการจะส่งต่อเข้าโรงพยาบาลกล้วยน้ำไท ส่วนที่เหลืออีกประมาณ 20,000 ชุด จะทำการสำรวจชุมชนที่เป็นกลุ่มเสี่ยงเพิ่มเติมว่ายังมีชุมชนไหนที่ยังเข้าไม่ถึง ATK ทางคลินิกจะเข้าไปประชาสัมพันธ์ให้กรรมการชุมชนรับทราบเพื่อให้มารับชุดตรวจได้เพิ่มขึ้น หรือในกลุ่มวินมอเตอร์ไซค์ ในบางเขตก็ยังไม่รับทราบข้อมูลว่ามีการแจก ATK ฟรี หรือชุมชนอิสลามบางแห่งก็ยังไม่ได้รับทราบข้อมูลเช่นกัน ทางคลินิกจึงจะขยายการแจกไปยังกลุ่มใหม่ๆเหล่านี้มากขึ้น “คลินิกชุมชนอบอุ่นกระจายอยู่ในพื้นที่ที่ใกล้ชิดกับประชาชนกลุ่มเสี่ยงค่อนข้างเยอะ เพราะฉะนั้นการมีกิจกรรมไม่ว่าจะเป็นการแจกชุดตรวจ ATK หรือการให้คำแนะนำกับประชาชน จะทำให้การป้องกันควบคุมการแพร่กระจายของโรคโควิด-19 สามารถตรวจเร็ว แยกเร็ว รักษาได้เร็ว” นางจารุณี กล่าว ข้อมูลเพิ่มเติม คลิกชม วิดิโอแนะนำการขอรับ ATK ฟรี คลิกชม ขั้นตอนขอรับ ATK ตรวจโควิดด้วยตนเองผ่านแอปเป๋าตัง 12 คำถามยอดฮิต ทำความเข้าใจ ก่อนขอรับ ATK ตรวจโควิดด้วยตนเองผ่านแอปเป๋าตัง ข่าวคุณภาพชีวิตสปสช.สาธารณสุขชุดตรวจ COVID-19ATKโรงพยาบาลกล้วยน้ำไทพระโขนงติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/hhCdwLOlH3s/95790,2021_11_04
หากสยามยังอยู่ | 36 ปี สยาม ธีรวุฒิ,"Submitted on Thu, 2021-11-04 16:44 “สยามเป็นคนที่ละเอียดอ่อนกับชีวิต อยู่ที่ไหนก็ยังอยู่ในใจแม่เสมอ รัก เป็นห่วง” - แม่ของสยาม สยาม ธีรวุฒิ หรือ “ไอซ์” คือหนึ่งในนักกิจกรรมที่ออกนอกประเทศหลังการรัฐประหารในปี 2557 เนื่องจากมีการรื้อฟื้นคดีที่เกี่ยวข้องกับมาตรา 112 ซึ่งสยามมีเหตุแห่งคดีคือการเล่นละครเรื่อง “เจ้าสาวหมาป่า” ตลอดเวลาที่ลี้ภัยไป สยามยังคงติดต่อกับครอบครัวอยู่เสมอ แต่จนกระทั่งปี 2562 ก็มีข่าวว่าสยามถูกจับกุมตัวและถูกส่งตัวกลับไทย นับจากวันนั้นจนถึงวันนี้ ไม่มีใครพบตัวหรือได้ข่าวคราวจากสยามอีกเลย ปีนี้เป็นปีที่สยามจะมีอายุครบ 36 ปี ครอบครัวและคนรอบข้างของสยามยังคงจัดงานวันเกิดให้กับเขา ยังคงเฝ้ารอการกลับมาและหวังที่จะได้พบหน้ากันอีกครั้ง แม้มันจะเป็นความหวังริบหรี่ท่ามกลางข่าวลือมากมายเกี่ยวกับชะตากรรมของสยามซึ่งไม่สมควรเกิดขึ้นกับใครทั้งสิ้นก็ตาม แด่ สยาม ธีรวุฒิ และครอบครัวยังรอ...สยาม ข่าวการเมืองสิทธิมนุษยชนมัลติมีเดียสยาม ธีรวุฒิบังคับสูญหายอุ้มหายผู้ลี้ภัยบุรภัทร จันทร์ประทัดติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/PQPezwiMVRI/95792,2021_11_04
อัยการฟ้อง ม.112 คดีปลดรูป ร.10 อ้างดูถูก-ไม่เคารพกษัตริย์ ศาลนนทบุรีให้ประกัน,"Submitted on Thu, 2021-11-04 16:41ศูนย์ทนายความเพื่อสิทธิมนุษยชนรายงานความคืบหน้าคดีม.112ของศิระพัทธ์ ดีสวัสดิ์ ที่ถูกกล่าวหาว่าได้ปลดรูป ร.10 จากหน้าหมู่บ้านล่าสุดอัยการฟ้อง 3 ข้อหาม.112 ฝ่าฝืนพ.ร.ก.ฉุกเฉิน และลักทรัย์เวลากลางคืน อ้างว่าเป็นการกระทำดูถูกและไม่เคารพต่อกษัตริย์ 4 พ.ย.2564 ศูนย์ทนายความเพื่อสิทธิมนุษยชนรายงานว่า เมื่อวานนี้(3 พ.ย.) ที่ศาลจังหวัดนนทบุรี มีนัดอัยการยื่นฟ้องคดี ศิระพัทธ์ ดีสวัสดิ์ ชาวจังหวัดนนทบุรี อายุ 35 ปี ประกอบอาชีพอิสระรับงานวาดรูปและเล่นดนตรี ที่ถูกกล่าวหาว่าหมิ่นประมาทกษัตริย์ จากการปลดรูปร.10 ไปจากหมู่บ้านย่านประชาชื่นและนำกรอบรูปไปทิ้งคลอง อัยการจังหวัดนนทบุรียื่นฟ้องศิระพัทธ์ต่อศาลใน 3 ข้อหาคือ หมิ่นประมาทกษัตริย์ ตามประมวลกฎหมายอาญามาตรา 112 ฝ่าฝืนเคอร์ฟิวตามข้อกำหนดของ พ.ร.ก.ฉุกเฉินฯ และลักทรัพย์ในเวลากลางคืน อัยการระบุพฤติการณ์คดีว่า เมื่อ 8 ส.ค.2564 เวลา 3.03น. ศิระพัทธ์ซึ่งเป็นจำเลยได้เดินออกไปทีป้อมยามหน้าทางเข้าหมู่บ้านประชาชื่น อ.เมืองนนทบุรี และได้ลักทรัพย์โดยการปีนไปเอาพระบรมฉายาลักษณ์รัชกาลที่ 10 พร้อมกรอบรูปรวมเป็นมูลค่า 3,000 บาท ที่ติดตั้งบนป้อมยามโดยพระบรมฉายาลักษณ์ดังกล่าวเป็นของผู้เสียหายคือ ทรงศักดิ์ จันทโชติ ประธานกรรมการชุมชนประชาชื่นนำไปติดไว้เพื่อแสดงความจงรักภักดีต่อพระมหากษัตริย์ จากนั้นศิระพัทธ์ได้บังอาจดูหมิ่นพระมหากษัตริย์โดยการนําพระบรมฉายาลักษณ์มาคว่ำหน้าลงแล้วลากไปกับพื้นถนนเป็นระยะทางประมาณ 190 เมตร ซึ่งเป็นการดูถูกเหยียดหยามไม่เคารพสักการะต่อพระมหากษัตริย์ นอกจากนั้นเหตุดังกล่าวเกิดขึ้นในช่วงเวลาที่นายกรัฐมนตรีใช้อำนาจตามพ.ร.ก.ฉุกเฉินฯ ห้ามออกนกเคหสถานในช่วง 21.00-4.00 น. เว้นแต่ได้รับอนุญาต ซึ่งศิระพัทธ์ได้ออกนอกเคหสถานโดยไม่ได้รับอนุญาต นอกจากนั้นอัยการยังขอให้ศาลพิจารณามีคำสั่งให้พิจารณาคดีนี้เป็นการลับตามประมวลกฎหมายวิธีพิจารณาความอาญามาตรา 177 เพื่อเป็นประโยชน์แห่งความเรียบร้อยหรือศีลธรรมอันดีของประชาชน เนื่องจากคดีนี้เป็นคดีมาตรา 112 ทั้งนี้อัยการไม่ได้คัดค้านการขอปล่อยตัวชั่วคราวระหว่างพิจารณาคดี แต่ระบุให้จำเลยคืนหรือชดใช้เงินค่าทรัพย์สินที่ลักไปที่จำเลยยังไม่ได้คืนเป็นมูลค่า 500 บาทแก่ทรงศักดิ์ที่เป็นผู้เสียหาย หลังอัยการยื่นฟ้อง ทนายความของศิระพัทธ์ได้ยื่นขอต่อศาลให้ปล่อยตัวชั่วคราวจำเลยโดยใช้หลักทรัพย์เดิมในชั้นสอบสวนซึ่งเป็นเงินสดจำนวน 100,000 บาทจากกองทุนราษฎรประสงค์ พร้อมทั้งกำหนดนัดวันคุ้มครองสิทธิ ในวันที่ 2 ธันวาคม 2564 ซึ่งต่อมาศาลอนุญาตให้ประกันด้วยหลักทรัพย์ดังกล่าว ศูนย์ทนายฯ ระบุอีกว่านอกจากศิระพัทธ์แล้วจากเหตุการณ์นี้ยังมีกนกวรรณ ฉิมนอกที่ถูกแจ้งความดำเนินคดีเกี่ยวเนื่องกัน โดยก่อนหน้านี้ เธอเดินทางเข้าพบพนักงานสอบสวน สภ.รัตนาธิเบศร์ เมื่อ 24 ส.ค. 64 เนื่องจากถูกออกหมายจับ ซึ่งพนักงานสอบสวนได้แจ้งข้อกล่าวหาเธอในฐานรับของโจรตามประมวลกฎหมายอาญา มาตรา 357 จากเหตุที่เธอรับมอบและเก็บรักษาพระบรมฉายาลักษณ์ของรัชกาลที่ 10 ที่ถูกลักมาเอาไว้ ซึ่งคดีของกนกวรรณศาลอนุญาตให้ประกันตัวชั้นสอบสวนด้วยหลักทรัพย์เงินสด 90,000 บาท ทั้งนี้ศูนย์ทนายความฯ เคยรายงานเกี่ยวกับเหตุการณ์เมื่อตอนที่ศิระพัทธ์ถูกจับกุมเมื่อวันที่ 11 ส.ค.ว่าตอนที่ตำรวจจาก สภ.รัตนาธิเบศร์และตำรวจภูธรจังหวัดนนทบุรีรวม 13 นาย ไปที่บ้านของเขาได้เข้าตรวจค้นบ้านของเขาโดยไม่มีการแจ้งยศสังกัดและไม่แสดงหมายจับหรือหมายค้นแต่อย่างใด มีเพียงแค่บอกว่าเขามีความผิดและถามว่าเข้าไปในบ้านได้หรือไม่ ซึ่งตัวเขาเองไม่มีความรู้ทางกฎหมายจึงให้เข้าบ้านได้ ศิระพัทธ์ยังระบุอีกว่าเจ้าหน้าที่ไม่ให้เขาแตะสิ่งของใดๆ ระหว่างตรวจค้นและไม่อนุญาตให้เขาโทรศัพท์หาทนายความหรือเพื่อนด้วย และเมื่อเจ้าหน้าที่ทำการตรวจค้นเสร็จจึงคุมตัวเขาไปที่ สภ.รัตนาธิเบศร์ ต่อและถูกขังอยู่ 1 คืนก่อนนำตัวไปขอศาลฝากขัง ข่าวการเมืองสิทธิมนุษยชนศาลจังหวัดนนทบุรีศิระพัทธ์ ดีสวัสดิ์มาตรา 112สภ.รัตนาธิเบศร์ทรงศักดิ์ จันทโชติกนกวรรณ ฉิมนอกติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/ztFo1YJxniY/95791,2021_11_04
“นพ.ชลน่าน” เผย พท. ไม่ยกร่างแก้ ม.112 เอง แต่เป็นตัวกลางรับเรื่องจาก ปชช.-ผลักดันเข้าสู่สภา,"Submitted on Thu, 2021-11-04 16:46ภาพปก : นพ.ชลน่าน ศรีแก้ว หัวหน้าพรรคเพื่อไทย หัวหน้า พท. เผยผ่านรายการ ‘เจาะลึกทั่วไทย’ จุดยืนของพรรคต่อการแก้ ม.112-116 ว่าพรรคจะไม่ยกร่างแก้กฎหมายเอง แต่หากมีผู้ยื่นแก้เข้ามา ยินดีช่วยผลักดันเข้าสภา พร้อมย้ำจุดยืนต้องแก้ที่กระบวนการบังคับใช้กฎหมายโดยมิชอบ โดยเฉพาะรัฐบาลนี้ที่ดึงสถาบันกษัตริย์เป็นเครื่องมือทางการเมือง ก่อนเผยด้วยว่า โพสต์ของ ‘โทนี่’ ไม่ขัดแนวทางพรรคแต่แรก นพ.ชลน่าน ศรีแก้ว หัวหน้าพรรคเพื่อไทย 4 พ.ย. 64 นพ.ชลน่าน ศรีแก้ว หัวหน้าพรรคเพื่อไทยคนใหม่ ให้สัมภาษณ์ถึงจุดยืนของพรรคต่อการแก้ ม.112 และ 116 ในรายการถ่ายทอดสด “เจาะลึกทั่วไทย Inside Thailand 04 พ.ย. 64” เมื่อเวลาประมาณ 8.00 น. เบื้องต้น นพ.ชลน่าน กล่าวถึงจุดยืนของพรรคเพื่อไทยว่า เจตนารมณ์และจุดยืนของพรรคเพื่อไทยที่ออกแถลงการณ์เป็นจดหมายเปิดผนึก วันที่ 31 ต.ค. 64 จากประธานยุทธศาสตร์และทิศทางการเมือง ระบุว่า พรรคเพื่อไทยพร้อมรับข้อเสนอ และข้อร้องเรียนของทุกฝ่ายโดยเฉพาะคนรุ่นใหม่ ที่ได้รับผลกระทบจากการดำเนินการใช้กฎหมายที่ไม่เป็นธรรม เช่น ม.112 ที่เกี่ยวข้องกับสถาบันกษัตริย์ จนต้องการเป็นนักโทษทางความคิด “เรายืนยันเจตนากรมณ์มันเป็นอย่างนี้ เราก็เห็นว่า วิธีการแก้ปัญหาสิ่งที่ดีที่สุด สำหรับพรรคการเมือง ฝ่ายนิติบัญญัติพร้อมที่จะรับเรื่องเหล่านั้น ผลักเข้าสู่ (สภา) เพื่อให้เกิดการแก้ไขปัญหา ตามประเด็นที่เขายื่นเข้ามา ไม่ได้ถอยหนี” นพ.ชลน่าน กล่าว ทั้งนี้ พิธีกรรายการ “เจาะลึกทั่วไทย” ถามย้ำว่า เพื่อให้เกิดความแน่ใจ ทางทีมงานรายการได้ทบทวนอ่านจดหมายเปิดผนึกฉบับดังกล่าวหลายรอบ จนได้ข้อสรุปและเห็นตรงกันว่า “ไม่ว่าจะมองในมุมไหน ไม่ว่าจะถอดรหัสอย่างไร แปลว่า พรรคเพื่อไทย ประกาศเป็นสัญญากับประชาชน จะใช้ความเป็นพรรคการเมืองที่มี ส.ส. มากที่สุดในสภา ขับเคลื่อนการแก้ปัญหา ขับเคลื่อนการแก้ไขกฎหมาย ม. 112 และ 116” นพ.ชลน่าน กล่าวว่า สามารถตีความอย่างนั้นได้ เนื่องจากมันมีกระบวนการรัฐสภาที่จะแก้ไขกฎหมายได้ ถ้าคนรุ่นใหม่เขาเห็นว่า กฎหมายไม่เป็นธรรม และต้องการแก้กฎหมายหรือยกเลิก ก็สามารถยื่นข้อเรียกร้องเข้ามา เพื่อให้พรรคผลักดันเข้าสู่สภา ส่วนจะแก้ไขได้หรือไม่ให้เป็นกระบวนการของรัฐสภาจะพิจารณากันต่อไป แต่พรรคไม่สามารถประกาศได้เลยว่า จะแก้กฎหมาย ม.112 เพราะอยู่นอกเหนืออำนาจของพรรคที่จะทำได้ “ถ้าคนรุ่นใหม่ ยื่นเรื่องกฎหมายมา เราก็ยินดีรับเข้าสู่กระบวนการแก้ไขกฎหมาย ส่วนว่าจะแก้ไขอย่างไร ก็อยู่ที่รายละเอียดวา่เขาจะยื่นการแก้ไข หรือประเด็นอะไรเข้ามา และสภาเห็นเป็นอย่างไร อันนี้ขึ้นกับกระบวนการของสภา พรรคการเมืองไม่สามารถสัญญาให้ว่า ผมแก้ให้ได้นะ เพราะเป็นการพูดเกินหน้าที่” ชลน่าน กล่าว ชลน่าน กล่าวด้วยว่า เรื่องที่พรรคเพื่อไทยเห็นว่าเป็นเรื่องสำคัญ และต้องดำเนินการอย่างเร่งด่วนคือ การระงับการบังคับใช้กฎหมายโดยไม่ชอบ และคนที่มีส่วนร่วมกับการบังคับใช้กฎหมายต้องได้รับโทษ โดยเฉพาะรัฐบาลชุดนี้ดึงสถาบันกษัตริย์ลงมาเป็นอาวุธทางการเมือง ซึ่งขัดกับจุดยืนพรรคเพื่อไทย คือ การปกป้องสถาบันกษัติรย์ ไม่ให้กลายเป็นเครื่องมืออาวุธทางการเมือง ซึ่งตามหลักของระบอบการปกครองประชาธิปไตยอันมีพระมหากษัตริย์ทรงเป็นประมุข สถาบันต้องอยู่เหนือการเมือง “จุดยืนเพื่อไทย คือปกป้องการเอาสถาบันมาเป็นอาวุธทางการเมือง ซึ่งในระบอบประชาธิปไตย อันทรงมีพระมหากษัตริย์ทรงเป็นประมุข ทรงอยู่เหนือการเมือง แต่รัฐบาลชุดนี้มันชัดเจนมาก จนกระทั่งทำให้เกิดปัญหา กฎหมายที่เกี่ยวข้องกับสถาบันดึงมาใช้เป็นเครื่องมือ ต้องให้กฎหมายใช้ปกป้องสถาบันกษัตริย์อย่างจริงๆ อะไรที่มันคลุมเคลือต้องไปดู” หัวหน้าพรรคเพื่อไทย ระบุ พิธีกร ถามว่า ขอสั้นๆ ตรงๆ ให้เข้าใจตรงกัน ไม่ซับซ้อน สรุป คือ พรรคเพื่อไทยจะเสนอแก้ไขเพิ่มเติมร่างกฎหมายอาญา ม.112 และ ม.116 หรือไม่ นพ.ชลน่าน หัวหน้าพรรคเพื่อไทย ระบุว่า “เราเองไม่เคยคิดที่จะเป็นผู้ยกร่างในเรื่องนี้” เพียงแต่ว่า ถ้าเห็นว่ามีฝ่ายไหนส่งเข้ามา เช่น ฝ่ายประชาชนเข้ามา ก็ถือว่าเป็นปัญหา เพราะเรามองในมุม ที่จะปกป้องคุ้มครองสถาบัน มันมีทั้งแรงสนับสนุนแรงต่อต้าน ซึ่งถ้าเราไปกระทำเองเราในฐานะตัวแทนประชาชน มันเหมือนกันไม่ฟังเสียงรอบด้าน พร้อมยืนยันฟังทุกเสียงในรัฐสภา ชลน่าน กล่าวว่า ในกระบวนการเร่งรับข้อเสนอของทางกลุ่มคนรุ่นใหม่ต่อการแก้ ม.112 นั้น ขึ้นอยู่กับสารตั้งต้นที่คนรุ่นใหม่ส่งมา ขณะนี้เขารวบรวมรายชื่อแก้ไข ม.112 อันนี้ก็คือสารตั้งต้น กระบวนการก็ต้องดำเนินการไปตามนั้น เพราะมันมีช่องทางของการนำเข้าสู่สภา แน่นอน การผลักดันเข้าสู่สภา ถ้าไม่ได้ ส.ส. ช่วยในการผลักดันเข้าสู่ระเบียบวาระ มันก็ไม่เป็นผล เบื้องต้น จะผลักดันเข้าสู่ระเบียบวาระก่อน พิจารณาอย่างไรก็ว่ากันไปตามกระบวนการของรัฐสภา สำหรับคำถามของพิธีกรที่ว่า ท่าทีของพรรคเพื่อไทยล่าสุดนั้น เป็นผลจากโพสต์ของทักษิณ ชินวัตร หรือไม่ ชลน่าน ระบุว่า ท่าทีของพรรคเพื่อไทย ยังคงเป็นแบบเดิม ซึ่งเป็นสืบเนื่องจากแถลงการณ์เมื่อกลางดึกวันที่ 31 ต.ค. 64 เพียงแต่มันเน้นย้ำในนามของพรรค และพรรคร่วมฝ่ายค้านว่า เรามีความเห็นร่วมกันเช่นนี้ จุดยืนโดยรวม ภาพใหญ่เป็นอย่างนี้ “เพื่อไทยยังมีจุดยืนอย่างเดิม ความเห็นของอดีตนายกรัฐมนตรี มุมมองของท่านในมุมที่ท่านประสบ ข้อเท็จจริงที่ท่านประสบ สมัยก่อนตัวกฎหมายฉบับนี้ไม่เคยมีปัญหามาเลย เพราะการบังคับใช้ไม่มีปัญหา ไม่ใช่ตัวสาระ แต่ตัวกฎหมายฉบับนี้ในสมัยก่อนไม่เคยมีปัญหาเช่นนี้ ตัวบทไม่มีปัญหา” หัวหน้าพรรคเพื่อไทย กล่าว พิธีกร ถามว่า “พรรคเพื่อไทย เห็นด้วยกับมุมมองของ ทักษิณ ใช่ไหม” นพ.ชลน่าน กล่าวว่า ข้อคิดเห็นของทักษิณ ไม่ได้ขัดแย้งต่อเจตนารมณ์ของพรรคเพื่อไทย ที่เน้นเรื่องปัญหากระบวนการบังคับใช้กฎหมาย ส่วนกระบวนการแก้กฎหมายเป็นหน้าที่ของรัฐสภาต้องเข้าไปดู ซึ่งขึ้นอยู่กับข้อร้องเรียนยื่นแก้กฎหมายของแระชาชนที่ส่งเข้ามาว่า เขาท้วงติงประเด็นอะไร ข่าวการเมืองสิทธิมนุษยชนชลน่าน ศรีแก้วเพื่อไทยม.112เสรีภาพการแสดงออกทักษิณ ชินวัตรเจาลึกทั่วไทยคณะราษฎรติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/GgYH63OdjeI/95793,2021_11_04
ยิ่งชีพ อัชฌานนท์ #ยกเลิก112 หวังเห็นประเทศไทยดีกว่าเดิม [คลิป],"Submitted on Thu, 2021-11-04 16:57 31 ต.ค. 64 ยิ่งชีพ อัชฌานนท์ จาก iLaw กล่าวในเวทีราษฎรประสงค์ยกเลิก 112 ที่แยกราชประสงค์ ""เราเชื่อว่ามันจะดีกว่าถ้าหากว่าใครก็ตาม ไปพูดว่าร้ายคนอื่นให้เสียหายถูกดำเนินคดี ก็ถูกดำเนินคดีด้วยกฎหมายที่เป็นธรรม ด้วยบุคลากรในกระบวนการยุติธรรม ที่ปราศจากอคติ พิจารณาและตัดสินไปตามข้อเท็จจริง และข้อกฎหมาย"" ""เรารู้อยู่แล้วว่าการต่อสู้ครั้งนี้ ไม่สำเร็จง่ายๆ ข้อเรียกร้องยกเลิก ม.112 เป็นการเดินทางระยะยาว ซึ่งจริงๆ เริ่มต้นมาตั้งนานแล้ว แล้ววันนี้ปักหมุดให้ชัดและเราจะเดินทางด้วยกันต่อไป"" ข่าวการเมืองมาตรา 112 ยิ่งชีพ อัชฌานนท์มัลติมีเดียกฎหมายกระบวนการยุติธรรมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/yWhjeOLBs8I/95794,2021_11_04
หนุ่มขอนแก่นมอบตัวหลังมีหมายจับเผาซุ้มเฉลิมพระเกียรติ ก่อนศาลให้ประกัน,"Submitted on Thu, 2021-11-04 17:52ภาพปก : อิศเรษฐ์ เจริญคง หรือ บอส นักกิจกรรมและพ่อค้าขายดอกไม้ธูปเทียน วัย 23 ปี (ภาพจากศูนย์ทนายความเพื่อสิทธิมนุษยชน) ‘บอส’ นักกิจกรรมและพ่อค้าขายธูปเทียน วัย 23 ปี เข้ามอบตัวที่ สภ.เมืองขอนแก่น เมื่อ 3 พ.ย. หลังมีหมายจับเผาซุ้มเฉลิมพระเกียรติ ร.10 เมื่อ มี.ค.ที่ผ่านมา ก่อนศาลให้ประกันตัวโดยวางเงิน 35,000 บาท นัดรายงานตัวอีกครั้ง 15 พ.ย.นี้ อิศเรษฐ์ เจริญคง หรือ บอส นักกิจกรรมและพ่อค้าขายดอกไม้ธูปเทียน วัย 23 ปี (ภาพจากศูนย์ทนายความเพื่อสิทธิมนุษยชน) 4 พ.ย. 64 ศูนย์ทนายความเพื่อสิทธิมนุษยชน รายงานวันนี้ (4 พ.ย.) ระบุว่า อิศเรษฐ์ เจริญคง หรือ บอส นักกิจกรรมและพ่อค้าขายดอกไม้ธูปเทียน วัย 23 ปี พร้อมทนายความเครือข่ายของศูนย์ทนายความเพื่อสิทธิมนุษยชน เดินทางไปที่ สภ.เมืองขอนแก่น เมื่อวันที่ 3 พ.ย. 64 เวลา 9.40 น. เพื่อเข้าแสดงตัวตามหมายจับจากเหตุวางเพลิงเผาทรัพย์ฯ ซุ้มเฉลิมพระเกียรติ ร.10 เมื่อเดือน มี.ค. 64 บริเวณถนนบายพาส ตำบลศิลา อำเภอเมืองขอนแก่น เมื่อเดินทางไปถึงห้องสืบสวน ร.ต.ท. อัษฎาวุธ อัศวพิทักษ์สกุล รองสารวัตรสืบสวน ได้แสดงหมายจับให้อิศเรษฐ์ดู เป็นหมายจับของศาลจังหวัดขอนแก่น ที่ จ.92/2564 ลงวันที่ 20 พ.ค. 64 ระบุว่า อิศเรษฐ์ต้องหาว่ากระทําความผิดฐาน “ทําให้เสียหาย ทําลาย ทําให้เสื่อมค่า ซึ่งทรัพย์ที่ใช้ มีไว้เพื่อสาธารณประโยชน์, ทําให้เสียทรัพย์วางเพลิงเผาทรัพย์ของผู้อื่น” อิศเรษฐ์รับว่าเป็นบุคคลเดียวกับบุคคลตามหมายจับดังกล่าว ตำรวจจึงให้ลงลายมือชื่อ และถ่ายภาพประกอบการจับกุม ก่อนจะควบคุมตัวอิศเรษฐ์ ไปที่ห้องสอบสวน พ.ต.ท.อนุชิต ผดุงชาติ พนักงานสอบสวนแจ้งพฤติการณ์คดีที่กล่าวหาว่า เมื่อคืนวันที่ 10 มีนาคม 2564 ต่อเนื่องวันที่ 11 มี.ค. 64 เวลา 10.30 น. ผู้ต้องหาได้วางเพลิงเผาทรัพย์ ซุ้มเฉลิมพระเกียรติภาพพระบรมฉายาลักษณ์ฯ ที่ติดตั้งไว้ตามถนนมิตรภาพตัดถนนทางเลี่ยงเมืองศิลา เพื่อเป็นการแสดงความจงรักภักดี โดยจัดทําซุ้มไว้เพื่อให้ประชาชนผ่านสัญจร และผู้เดินทางมาเยือนเคารพสักการะเกิดความมีสิริมงคล อันมีไว้เพื่อสาธารณะ จนได้รับความเสียหายเป็นรอยถูกไฟไหม้ 2 จุด เส้นผ่าศูนย์กลาง 10 เซนติเมตร (ซม.) กับ 30 ซม. และพบรอยเขม่าไฟไหม้ที่ฐานซุ้ม และร่องรอยไฟไหม้หญ้าใต้ฐานซุ้ม คิดเป็นมูลค่า 4,500 บาท พนักงานสอบสวนแจ้งว่าการกระทำดังกล่าวเป็นความผิดฐาน ทําให้เสียหาย ทําลาย ทําให้เสื่อมค่า ซึ่งทรัพย์ที่ใช้ มีไว้เพื่อสาธารณประโยชน์ ตามประมวลกฎหมายอาญา ม. 360 และทําให้เสียทรัพย์วางเพลิงเผาทรัพย์ของผู้อื่น ตามประมวลกฎหมายอาญา ม. 217 อย่างไรก็ดี อิศเรษฐ์ ให้การปฏิเสธ และจะให้การในชั้นศาลเท่านั้น เมื่อพนักงานสอบสวนสอบปากคำต่อ อิศเรษฐ์ ตอบเพียงว่าเขาไม่เคยต้องโทษคดีอาญาใดมาก่อน และย้ำว่าจะให้การในชั้นศาลเพียงอย่างเดียว หลังจากนั้น พนักงานสอบสวนนำอิศเรษฐ์ ไปพิมพ์ลายนิ้วมือ ก่อนจะควบคุมตัวไปศาลจังหวัดขอนแก่น เพื่อยื่นคำร้องขอฝากขัง ระบุเหตุผลว่า การสอบสวนยังไม่เสร็จสิ้น ต้องสอบสวนปากคําพยานอีก 3 ปาก และรอผลการตรวจลายพิมพ์นิ้วมือผู้ต้องหา จึงขอฝากขังผู้ต้องหาระหว่างการสอบสวน มีกําหนด 12 วัน ถึงวันที่ 7 พฤศจิกายน 2564 พร้อมทั้งคัดค้านการปล่อยตัวชั่วคราว พัฒนะ ศรีใหญ่ ทนายความเครือข่ายศูนย์ทนายความเพื่อสิทธิมนุษยชน ได้ยื่นคำร้องขอปล่อยตัวชั่วคราว ระบุว่า ผู้ต้องหาให้ความร่วมมือกับเจ้าหน้าที่ตำรวจโดยการมาแสดงตนต่อเจ้าหน้าที่แต่โดยดี มิได้ต่อสู้ขัดขวาง จึงไม่มีพฤติการณ์หลบหนีใดๆ มีภูมิลำเนาเป็นหลักแหล่งแน่นอน และผู้ต้องหาไม่ได้เป็นผู้มีอิทธิพลหรือมีความสามารถที่จะเข้าไปยุ่งเกี่ยวกับพยานหลักฐานได้ หากได้รับการปล่อยชั่วคราว ย่อมไม่อาจก่อความเสียหายต่อการดำเนินคดีได้อย่างแน่นอน อีกทั้งผู้ต้องหาไม่เคยมีประวัติต้องโทษคดีอาญาใดๆ มาก่อน จึงไม่อาจไปก่ออันตรายประการอื่นได้ จึงขอให้ศาลใช้ดุลพินิจพิจารณาคำร้องโดยยึดถือหลักการสันนิษฐานไว้ก่อนว่าผู้ต้องหาหรือจำเลยไม่มีความผิด และก่อนมีคำพิพากษาอันถึงที่สุดแสดงว่าบุคคลใดได้กระทำความผิด จะปฏิบัติต่อบุคคลนั้นเสมือนเป็นผู้กระทำความผิดมิได้ ตามรัฐธรรมนูญ พ.ศ. 2560 มาตรา 29 และเพื่อให้เกิดความเป็นธรรมและไม่กระทบเสรีภาพของผู้ต้องหา นอกจากนี้ ผู้ต้องหาประกอบอาชีพค้าขายดอกไม้ ธูปเทียน และพวงมาลัย อันเป็นการประกอบอาชีพโดยสุจริต เพื่อหารายได้มาแบ่งเบาภาระครอบครัว การถูกคุมขังไว้จะส่งผลกระทบ ทำให้ผู้ต้องหาและครอบครัวได้รับความเดือดร้อนเป็นอย่างยิ่ง ก่อนที่ศาลจังหวัดขอนแก่นจะมีคำสั่งให้ประกันตัวโดยใช้หลักทรัพย์วงเงิน 35,000 บาท หากผิดสัญญาประกันจะถูกปรับ 70,000 บาท และนัดให้รายงานตัวทางโทรศัพท์ในวันที่ 15 พฤศจิกายน 2564 หลังทนายความใช้เงินจากกองทุนราษฎรประสงค์วางเป็นหลักประกัน อิศเรษฐ์ได้รับการปล่อยตัวที่ห้องควบคุมของศาลจังหวัดขอนแก่น ในเวลาประมาณ 11.45 น. สำหรับอิศเรษฐ์ ปัจจุบัน อายุ 23 ปี อาศัยอยู่กับครอบครัวโดยเปิดร้านขายดอกไม้ธูปเทียน ในหมู่บ้านแห่งหนึ่งของตำบลศิลา หลังเรียนจบ ม.6 จาก กศน. ก็ช่วยที่บ้านค้าขายมาตลอด กระทั่งช่วง 2 ปีก่อนหน้านี้รายได้ลดน้อยลง จึงทำให้ออกมาเคลื่อนไหวเพื่อให้รัฐบาลแก้ปัญหาเศรษฐกิจ นอกจากนั้นอิศเรษฐ์ยังไม่เห็นด้วยกับวิธีการสืบทอดอำนาจของรัฐบาลพลเอกประยุทธ์ จันทร์โอชา ที่ไม่เปิดโอกาสให้พรรคการเมืองอื่นๆ เข้ามาบริหารประเทศได้ เมื่อเว้นว่างจากการทำงานอิศเรษฐ์ จึงเข้าร่วมกิจกรรมทางการเมืองกับกลุ่มขอนแก่นพอกันทีเพื่อเรียกร้องให้รัฐบาลหยุดคุกคามประชาชนที่ออกมาเคลื่อนไหวทางการเมือง ให้แก้ไขรัฐธรรมนูญ รวมถึงยุบสภาเพื่อเปิดทางให้มีการเลือกตั้งใหม่ โดยหลักๆ เขาทำหน้าที่การ์ดรักษาความปลอดภัยให้กับผู้เข้าชุมนุม ก่อนหน้านี้ อิศเรษฐ์ เคยถูกดำเนินคดีจากการแสดงออกทางการเมือง 3 คดี ข้อหาฝ่าฝืน พ.ร.ก.ฉุกเฉินฯ และข้อหาชุมนุมอื่นๆ จากเหตุชุมนุมที่สวนเรืองแสงและชุมนุมต่อเนื่องที่หน้า สภ.เมืองขอนแก่น เมื่อวันที่ 20 กุมภาพันธ์ 2564 เรียกร้อง “ปล่อยหมู่เฮา” หรือ 4 แกนนำราษฎรที่ไม่ได้รับการประกันตัวในคดีมาตรา 112 คดีที่สองจากเหตุชุมนุมวันที่ 1 มีนาคม 2564 ซึ่งกลุ่มผู้ชุมนุมเดินเท้าไป สภ.ย่อย มหาวิทยาลัยขอนแก่น เพื่อประณามตำรวจที่ใช้ความรุนแรงเข้าสลายการชุมนุม #ม็อบ28กุมภา หน้ากรมทหารราบที่ 1 รักษาพระองค์ ทั้ง 2 คดี อยู่ระหว่างการพิจารณาสำนวนของอัยการ และคดีจากเหตุการณ์เมื่อวันที่ 14 ตุลาคม 2564 สืบเนื่องจากเหตุการณ์ที่ พล.ต.ต.ไพศาล ลือสมบัติ รองผู้บัญชาการตำรวจภูธรภาค 4 (รอง ผบช.ภ.4) เข้าปิดลำโพงและแย่งไมค์จาก “ไนซ์” ภาณุพงศ์ ศรีธนานุวัฒน์ ขณะ “ราษฎรขอนแก่น” จัดกิจกรรมหน้าศาลากลางจังหวัดขอนแก่นรับ พล.อ.ประวิตร วงษ์สุวรรณ ซึ่งลงพื้นที่จังหวัดขอนแก่น จนเกิดการปะทะระหว่างผู้ชุมนุมและตำรวจ ก่อนที่ตำรวจควบคุมฝูงชนนับสิบนายจะเข้าพยายามเข้าควบคุมตัวภาณุพงศ์ และอิศเรษฐ์ โดยใช้กำลังทำร้ายจนทั้งสองได้รับบาดเจ็บ และควบคุมตัวไป ในวันนั้น หลังจากถูกควบคุมตัวไปที่ สภ.เมืองขอนแก่น อิศเรษฐ์ ถูกแจ้งข้อกล่าวหา “ขัดคำสั่งเจ้าพนักงาน และใช้เครื่องขยายเสียงโดยไม่ได้รับอนุญาต” โดยเขาให้การรับสารภาพ และพนักงานสอบสวนได้เปรียบเทียบปรับทั้ง 2 ข้อหา รวมเป็นเงิน 700 บาท แต่กลับถูกแจ้งข้อหาร่วมกันต่อสู้หรือขัดขวางเจ้าพนักงานในการปฏิบัติการตามหน้าที่โดยใช้กําลังประทุษร้าย และทำร้ายร่างกายผู้อื่น ในภายหลัง ขณะนี้คดีอยู่ในชั้นอัยการ ข่าวที่เกี่ยวข้อง ราษฎรขอนแก่นถูก ตร.จับกุมและใช้กำลังทั้งเตะ ล็อก-บีบคอ ขณะชุมนุมต้อนรับประวิตรลงพื้นที่ขอนแก่น สำหรับในพื้นที่จังหวัดขอนแก่น ปัจจุบันเท่าที่ศูนย์ทนายความเพื่อสิทธิมนุษยชนติดตามยังมีผู้ถูกดำเนินที่เกิดจากการวางเพลิงเผาทรัพย์อันเกี่ยวเนื่องกับซุ้มเฉลิมพระเกียรติและพระบรมฉายาลักษณ์ของ ร.10 อีก 2 คดี ได้แก่ คดีของเจมส์ (นามสมมติ) และบอส (นามสมมติ) 2 นักศึกษาคณะศิลปกรรมศาสตร์ มหาวิทยาลัยขอนแก่น ที่ถูกจับกุมเมื่อเดือนกันยายนที่ผ่านมาจากเหตุเผารูป ร.10 บริเวณหน้าโรงพยาบาลศรีนครินทร์ ก่อนพนักงานสอบสวนแยกห้องสอบ โดยให้เจมส์ใช้ทนายความที่ตำรวจจัดเตรียมไว้ให้ในระหว่างสอบสวน ต่อมาทั้งสองให้การปฏิเสธ พนักงานสอบสวนยื่นขอฝากขัง ก่อนทั้งคู่ได้ประกันตัว โดยไม่ต้องวางหลักประกัน มีรองคณบดีเป็นผู้กำกับดูแล และคดีของ ‘เทพ’ นักศึกษาวิทยาเทคนิคขอนแก่น เข้าพบพนักงานสอบสวน สภ.เมืองขอนแก่นเมื่อวันที่ 25 กันยายน 2564 เพื่อแสดงความบริสุทธิ์และไม่มีเจตนาหลบหนีหมายจับของศาลจังหวัดขอนแก่นในข้อหาวางเพลิงรูป ร. 10 เทพให้การปฏิเสธตลอดข้อกล่าวหา หลังตำรวจขอฝากขัง ศาลให้ประกันตัวด้วยหลักทรัพย์ 35,000 บาท โดยใช้เงินจากกองทุนราษฎรประสงค์ ทั้งสองคดียังอยู่ในชั้นสอบสวน ระหว่างนี้เจมส์และบอสต้องไปรายงานตัวกับรองคณบดี และเทพต้องไปรายงานตัวที่ศาลจังหวัดขอนแก่นจนกว่าจะครบฝากขังผัดที่ 4 ข่าวการเมืองสิทธิมนุษยชนอิศเรษฐ์ เจริญคงขอนแก่นศูนย์ทนายความเพื่อสิทธิมนุษยชนเผาซุ้มเฉลิมพระเกียรติติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/yn9ZEdDLvOw/95795,2021_11_04
‘ลุงกำนัน’ สารภาพอยู่ฝ่ายค้านแก้ ม. 112 ชี้เหมาะสมกับประเทศแล้ว,"Submitted on Thu, 2021-11-04 19:51ภาพปก : สุเทพ เทือกสุบรรณ อดีตแกนนำ กปปส. ‘สุเทพ’ เผยผ่านรายการ ‘คุยกับลุง’ วันนี้ (4 พ.ย.) แจงที่มาของกฎหมาย ม. 112 มีขึ้นเพื่อปกป้องประมุขของรัฐหรือกษัตริย์ เป็นกฎหมายสากลที่ประเทศไหนก็มี ก่อนสารภาพตัวเองอยู่ฝ่ายค้านแก้ ม.112 ชี้เหมาะสมแล้วสำหรับประเทศไทย สุเทพ เทือกสุบรรณ อดีตแกนนำ กปปส. 4 พ.ย. 64 นายสุเทพ เทือกสุบรรณ อดีตแกนนำกลุ่มคณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์อันมีพระมหากษัตริย์ทรงเป็นประมุข หรือ กปปส. เผยผ่านรายการ ‘คุยกับลุง’ วันนี้ (4 พ.ย.) กล่าวถึงที่มากฎหมาย ม.112 และประกาศจุดยืนตนเองหนุนฝ่ายค้านแก้กฎหมาย เบื้องต้น ลุงกำนัน เผยว่า กฎหมาย ม.112 มีขึ้นเพื่อปกป้องประมุขของรัฐ หรือพระมหากษัตริย์ ตามบทบัญญัติในรัฐธรรมนูญ มาตรา 1 ที่ระบุว่า “ประเทศไทยเป็นราชอาณาจักรอันหนึ่งอันเดียว จะแบ่งแยกมิได้” มาตรา 2 ระบุว่า ประเทศไทยมีการปกครองระบอบประชาธิปไตยอันมีพระมหากษัตริย์ทรงเป็นประมุข จึงเรียกว่าเป็นราชอาณาจักร รวมถึง หมวด 2 เกี่ยวกับพระมหากษัตริย์ มาตรา 6 ระบุว่า องค์พระมหากษัติรย์ดำรงอยู่ในฐานะเป็นที่เคารพสักการะ ผู้ใดจะละเมิดมิได้ ผู้ใดจะกล่าวหาหรือฟ้องร้องพระมหากษัตริย์ในทางใดๆ มิได้ ก่อนชี้ว่าการตรากฎหมายเพื่อคุ้มครองประมุขของประเทศถือเป็นกฎหมายสากล ไม่ว่าประเทศไหนก็ตาม ดังนั้น การมีกฎหมาย มาตรา 112 เพื่อเป็นการปกป้อง และถวายพระเกียรติให้กับประมุขของรัฐ “ตรงนี้เป็นเรื่องสากล ทำทุกประเทศ เขาจะต้องมีกฎหมายเพื่อปกป้องประมุขของประเทศที่ดำรงอยู่ในฐานะสูงสุด เป็นศูนย์รวมใจของคนทั้งประเทศ ไม่ว่าจะปกครองรูปแบบอันมีพระมหากษัตริย์ทรงเป็นประมุข หรือระบอบสาธารณรัฐ ที่มีประธานาธิบดีเป็นประมุขก็ตาม ต้องมีกฎหมายแบบนี้” “นี่คือที่มาของกฎหมายอาญา ม.112 เรามีกฎหมายมาตรา 112 เพื่อปกป้องพระมหากษัตริย์ไม่ให้มีผู้ใดละเมิด ชี้เป็นหลักสากล มีทุกประเทศ” สุเทพ กล่าว สุเทพ กล่าวต่อว่า เมื่อก่อน ประเด็นเรื่อง ม. 112 ไม่เคยเป็นประเด็นที่ต้องมาทะเลาะเบาะแว้งกัน เนื่องจากไม่มีใครที่จะไปดูหมิ่นหรืออาฆาตมาดร้ายพระมหากษัตริย์ เพราะฉะนั้น คนไทยเลยไม่ได้ให้ความสนใจ มาตรา 112 เพราะไม่เดือดร้อนและไม่ได้กระทบความเป็นอยู่ในอนาคตของใคร จนกระทั่งมีคนคิดจะแก้กฎหมายมาตรานี้ ตนจึงอยากให้ประชาชนให้กับสนใจ เพราะว่าจะส่งผลกระทบต่อคนประเทศในวงกว้าง อยากให้รู้ว่าคนเหล่านี้ที่คิดจะแก้มีเหตุผลอะไร และทำเพื่ออะไรก่อน “ผมสารภาพเลยนะ ผมยืนอยู่ข้างกับฝ่ายที่ไม่เห็นด้วยกับการแก้ไขกฎหมายอาญามาตรา 112 เพราะผมเห็นว่าที่บัญญัติไว้แค่นี้เหมาะสมแล้ว ถูกต้องแล้วสำหรับประเทศไทย” สุเทพ ทิ้งท้าย ก่อนกล่าวว่า สัปดาห์หน้าจะวิจารณ์ร่างแก้กฎหมาย ม. 112 ข่าวการเมืองสิทธิมนุษยชนสุเทพ เทือกสุบรรณม.112คุยกับลุงกปปส.ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/yR-b0TGqJ8U/95796,2021_11_04
ม.112 ไม่ใช่สิ่งสถาพร แก้ล่าสุดรัฐประหาร 19 - ปชป.เองก็เคยเสนอแก้เพื่อเพิ่มโทษ,"Submitted on Thu, 2021-11-04 20:08 ม.112 ฉบับที่ใช้ปัจจุบันเพิ่งสร้างมาหลังรัฐประหารปี 19 หลังเปลี่ยนแปลงการปกครอง มีเหตุยกเว้นความผิดหากทำเพื่อสาธารณะประโยชน์หรือเป็นเพียงการแสดงความคิดเห็นโดยสุจริต สมัยสมบูรณาญาสิทธิราชย์โทษยังต่ำกว่าตอนนี้ ขณะที่พรรคประชาธิปัตย์เคยพยายามแก้เมื่อปี 51 โดยเพิ่มการคุ้มครองไปที่ ""พระบรมราชวงศ์"" เพิ่มลักษณะความผิดไปด้วยว่า ""กระทำด้วยประการใดๆ ที่สื่อหรือส่อความหมายได้ในลักษณธดังกล่าว"" และเพิ่มโทษที่กำหนดขัดต่อคือ 5 ปี และขั้นสูงที่ 25 ปี ด้วย กฎหมาย ม.112 หรือกฎหมายความผิดเกี่ยวกับหมิ่นประมาทกษัตริย์ฯ ที่มีกระแสการถกเถียงว่าจะยกเลิก แก้ไข หรือคัดค้านการแตะต้องนั้น ไม่ใช่สิ่งที่ดำรงอยู่ในลักษณะมาตั้งแต่ต้น หากแต่เป็นกฎหมายที่เพิ่งสร้างมาเช่นกัน โดยเวอร์ชั่นที่ใช้อยู่ในปัจจุบันที่มีการกำหนดโทษขึ้นต่ำที่ 3 ปี และขยายโทษถึง 15 ปีนั้น เพิ่งเกิดขึ้นจากคำสั่งของคณะปฏิรูปการปกครองแผ่นดิน หรือคณะรัฐประหาร ที่นำโดย พล.ร.อ.สงัด ชลออยู่ ลงวันที่ 21 ต.ค.2519 หรือหลังเหตุการณ์ล้อมปราบนักศึกษา กรรมกรและประชาชนผู้ประท้วงการเดินทางกลับประเทศของจอมพลถนอม กิตติขจร ในวันที่ 19 ต.ค.ปีเดียวกัน ประมวลกฎหมายอาญา มาตรา 112 ฉบับแก้ไขในปี 19 บัญญัติไว้ว่า ""ผู้ใดหมิ่นประมาท ดูหมิ่น หรือแสดงความอาฆาตมาดร้ายพระมหากษัตริย์ พระราชินี รัชทายาท หรือผู้สำเร็จราชการแทนพระองค์ ต้องระวางโทษจำคุกตั้งแต่ 3 ปีถึง 15 ปี"" หลังจากนั้นกฎหมายฉบับนี้ก็มีความพยายามแก้ไขมาโดยตลอด เช่น ปี 55 คณะรณรงค์แก้ไขมาตรา 112 (ครก.112) ยื่อรายชื่อประชาชนแต่เรื่องก็ตกไปแล้วเพราะประธานสภาเวลานั้นไม่รับพิจารณา หรือล่าสุดนอกจากภาคประชาชนที่รวมตัวกันล่ารายชื่ออีกครั้ง เพื่อเรียกร้องยกเลิกกฎหมายมาตรานี้แล้ว พรรคก้าวไกล ที่เสนอแก้ไข ม.112 นั้น ล่าสุดออกมาเปิดเผยว่าถูกโต้แย้งโดยสำนักการประชุม สภาผู้แทนราษฎร และสำนักงานเลขาธิการสภาผู้แทนราษฎรตามลำดับ ว่ามีบทบัญญัติที่อาจขัดหรือแย้งต่อรัฐธรรมนูญ ม.6 ที่ว่า “องค์พระมหากษัตริย์ทรงดำรงอยู่ในฐานะอันเป็นที่เคารพสักการะ ผู้ใดจะละเมิดมิได้” หรือแม้แต่พรรคประชาธิปัตย์เองที่โฆษกพรรคออกมาระบุว่าพร้อมค้านเต็มที่นั้น ในปี 51 ซึ่งเป็นการเพิ่ม 3 เพิ่ม คือเพิ่มการคุ้มครองไปที่ ""พระบรมราชวงศ์"" เพิ่มลักษณะความผิดไปด้วยว่า ""กระทำด้วยประการใดๆ ที่สื่อหรือส่อความหมายได้ในลักษณธดังกล่าว"" และเพิ่มโทษที่กำหนดขัดต่อคือ 5 ปี และขั้นสูงที่ 25 ปี ด้วย ร่างแก้ ม.112 ของพรรคประชาธิปัตย์ ปีเดียวกัน (2551) พรรคพลังประชาชนเองก็เสนอแก้ไขเพิ่มเติมเพื่อกำหนดบทลงโทษผู้ที่รู้ถึงการกระทำความผิดตามม. 112 แล้วนำไปเผยแพร่ โดยระบุว่า เพิ่ม ม.112/1 และบัญญัติว่า ""ผู้ใดรู้ว่ามีการกระทำความผิดตามมาตรา 112 ไม่นำความเข้าแจ้งต่แพนักงานสอบสวนแต่กลับนำความไปกล่าวหรือไขข่าวแพร่หลายต่อหน้าธารกำนัลหรือประชาชนว่ามีการกระทำความผิดเช่นนั้นเกิดขึ้นเพื่อหวังผลทางการเมืองโดยประการที่น่าจะทำให้ผู้อื่นนั้นเสียชื่อเสียง ถูกดูหมิ่น ถูกเกลียดชัง ต้องระวางโทษดังที่บัญญัติไว้ในมาตรา 112 นั้น"" ร่างแก้ ม.112 ของพรรคพลังประชาชน อย่างไรก็ตามร่างทั้ง 2 ฉบับ ไม่ผ่านสภาเช่นกัน เมื่อปี 2558 iLaw เคยนำ สรุปเรียบเรียงจาก วิทยานิพนธ์ ของ นพพล อาชามาส ในหัวข้อ 'การประกอบสร้างความกลัว และการเมืองว่าด้วยการบังคับใช้ประมวลกฎหมายอาญามาตรา112' จากศิลปศาสตร์มหาบัณฑิต สาขาวิชาการพัฒนาสังคม บัณฑิตวิทยาลัย มหาวิทยาลัยเชียงใหม่ 2556 มาสรุปเป็นตารางแสดงถึงวิวัฒนาการของกฎหมายหมิ่นประมาทกษัตริย์ดังนี้ ชื่อกฎหมาย ลักษณะความผิด ผู้ที่ถูกคุ้มครอง โทษ พระราชกำหนดลักษณะหมิ่นประมาทด้วยการพูดฤาเขียนถ้อยคำเท็จออกโฆษณาการ ร.ศ.118 (พ.ศ.2442) หมิ่นประมาท กล่าวเจรจาด้วยปาก หรือเขียนด้วยลายลักษณอักษร หรือกระทำการอย่างใดอย่างหนึ่งในที่เปิดเผยท่ามกลางประชุมชนทั้งหลาย ด้วยกายวาจาอันมิบังควรซึ่งเป็นที่ แลเห็นได้ชัดว่าเปนการหมิ่นประมาทแท้ (มาตรา4) 1. พระผู้เปนเจ้าซึ่งดำรงสยามรัฐมณฑล 2. สมเด็จพระอรรคมเหษี3. สมเด็จพระบรมโอรสาธิราช จำคุกไม่เกินกว่า 3 ปี หรือปรับไม่เกินกว่า 1500 บาท หรือทั้งจำคุกและปรับ กฎหมายลักษณะอาญา ร.ศ.127 (พ.ศ.2451) ทนงองอาจ แสดงความอาฆาฎมาดร้ายหรือหมิ่นประมาท มาตรา 98 1.สมเด็จพระเจ้าอยู่หัว2. สมเด็จพระมเหษี 3.มกุฎราชกุมาร4.ผู้สำเร็จราชการแผ่นดินในเวลารักษาราชการต่างพระองค์ จำคุกไม่เกิน 7 ปีและปรับไม่เกิน 5,000 บาท ทนงองอาจ แสดงความอาฆาฎมาดร้ายหรือหมิ่นประมาท (มาตรา 100) พระราชโอรส พระราชธิดา ในสมเด็จพระเจ้าอยู่หัวไม่ว่ารัชกาลหนึ่งรัชกาลใด จำคุกไม่เกิน 3 ปีปรับและปรับไม่เกิน 2,000 บาท กระทำให้ปรากฏแก่คนทั้งหลาย ด้วยประการใดใด โดยเจตนาต่อผล… (1) เพื่อจะให้ขาดความจงรักภักดีหรือดูหมิ่น (มาตรา 104) สมเด็จพระเจ้าอยู่หัว จำคุกไม่เกิน 3 ปี และปรับไม่เกิน 1,000 บาท แก้เพิ่มเติมข้อความและเพิ่มโทษมาตรา104 (1) กฎหมายลักษณะอาญา ร.ศ.127 (พ.ศ.2451) การสั่งสอนทฤษฎีการเมืองหรือเศรษฐกิจเพื่อให้บังเกิดความเกลียดชังดูหมิ่นหรือเกิดความเกลียดชัง สมเด็จพระเจ้าอยู่หัวหรือระหว่างคนในชนชั้น จำคุกไม่เกิน 10 ปี ปรับไม่เกิน 5,000 บาท หรือทั้งจำทั้งปรับ พ.ร.บ.สมุด เอกสาร และหนังสือพิมพ์ พ.ศ.2470 สมุด เอกสาร หนังสือพิมพ์ หรือบทประพันธ์ที่โฆษณาในหนังสือพิมพ์อันมีความมุ่งหมายทางตรงหรือทางอ้อม คือโดยอนุมานก็ดีแนะก็ดี กล่าวกระทบก็ดีกล่าวเปรียบก็ดี โดยปริยายหรือประการอื่นก็ดี เพื่อจะ ให้เกิดความเกลียดชังหรือดูหมิ่น.. มีลักษณะอันเป็นเสี้ยนหนามแผ่นดิน (มาตร6(5)) สมเด็จพระเจ้าอยู่หัว “…เมื่อได้พิมพ์ขึ้นในกรุงสยาม ผู้ประพันธ์บรรณาธิการและเจ้าของ ต้องระวางโทษจำคุกไม่เกิน 5 ปีหรือปรับไม่เกิน 5,000 บาทหรือทั้งจำและปรับทั้งสองสถาน”(มาตรา36) หลังเปลี่ยนแปลงการปกครอง 2475 ในปี 2477แก้ไขข้อความ,ลดโทษและกำหนดบทเว้นความผิดในมาตรา 104 (1)ของประมวลกฎหมายลักษณะอาญาร.ศ.127 กระทำการให้ปรากฏแก่คนทั้งหลายด้วยวาจาหรือลายลักษณ์อักษร หรือเอกสารตีพิมพ์ หรือด้วยอุบาย…ก)ให้เกิดความดูหมิ่น…แต่ถ้าวาจา หรือลายลักษณ์อักษรหรือเอกสารตีพิมพ์ หรืออุบายอย่างใดๆที่ได้กระทำไปภายในความมุ่งหมายแห่งรัฐธรรมนูญ หรือเพื่อสาธารณะประโยชน์หรือเป็นเพียงการแสดงความคิดเห็นโดยสุจริต หรือเป็นเพียงการติชมตามปกติวิสัยในบรรดาการกระทำของรัฐบาลหรือของราชการแผ่นดิน การกระทำนั้นไม่ให้ถือว่าเป็นความผิด พระมหากษัตริย์ จำคุกไม่เกิน 7 ปีและปรับไม่เกิน 2,000 บาท ประมวลกฎหมายอาญา พ.ศ.2499 หมิ่นประมาท ดูหมิ่น หรือแสดงความอาฆาตมาดร้าย (มาตรา 112)(ไม่มีบทยกเว้นความผิด) 1.พระมหากษัตริย์ 2.พระราชินี 3.รัชทายาท 4.ผู้สำเร็จราชการแทนพระองค์ จำคุกไม่เกิน 7 ปี คำสั่งของคณะปฏิรูปการปกครองแผ่นดิน ลงวันที่ 21 ต.ค.2519 เพิ่มอัตราโทษมาตรา 112 หมิ่นประมาท ดูหมิ่น หรือแสดงความอาฆาตมาดร้าย (มาตรา 112) 1.พระมหากษัตริย์ 2.พระราชินี 3.รัชทายาท 4.ผู้สำเร็จราชการแทนพระองค์ จำคุกตั้งแต่ 3 ถึง 15 ปี ข่าวการเมืองสิทธิมนุษยชนม.112#ยกเลิก112มาตรา 112ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/vLQH9tgU2qA/95798,2021_11_04
สถานการณ์แรงงานประจำสัปดาห์ 29 ต.ค.-4 พ.ย. 2564,"Submitted on Thu, 2021-11-04 20:06แรงงานเพิ่มหลักเกณฑ์ วิธีการเลือกตั้งผู้แทนลูกจ้างใช้วิธีการทางอิเล็กทรอนิกส์ได้ 4 พ.ย. 2564 นายสุชาติ ชมกลิ่น รัฐมนตรีว่าการกระทรวงแรงงาน กล่าวว่า รัฐบาลโดยการนำของ พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพลเอก ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้มอบนโยบายให้ดำเนินการส่งเสริมระบบทวิภาคีให้เกิดขึ้นในสถานประกอบกิจการ โดยเปิดโอกาสให้ลูกจ้างได้มีการหารือกับนายจ้างในการจัดสวัสดิการต่างๆ ซึ่งนอกเหนือจากที่กฎหมายกำหนดให้เกิดขึ้นอย่างเหมาะสมและเป็นสวัสดิการที่ตรงกับความต้องการของลูกจ้าง อันเป็นรูปแบบของการร่วมปรึกษาหารือกัน เพื่อให้เกิดความสงบสุข สมานฉันท์และประกอบธุรกิจร่วมกันด้วยความเข้าใจกัน โดยพระราชบัญญัติคุ้มครองแรงงาน พ.ศ. 2541 กำหนดให้ในสถานประกอบกิจการที่มีลูกจ้างตั้งแต่ 50 คนขึ้นไป ให้นายจ้างต้องจัดให้มีคณะกรรมการสวัสดิการในสถานประกอบกิจการ ประกอบด้วยผู้แทนฝ่ายลูกจ้างอย่างน้อย 5 คน โดยคณะกรรมการสวัสดิการในสถานประกอบการให้มาจากการเลือกตั้งตามหลักเกณฑ์และวิธีการที่อธิบดีกรมสวัสดิการและคุ้มครองแรงงานกำหนด ซึ่งเดิมกำหนดให้เลือกตั้งโดยวิธีลงคะแนนลับ และลงคะแนนเสียงในบัตรเลือกตั้งและนำใส่ในหีบบัตรเลือกตั้ง แต่ในปัจจุบันสามารถนำเทคโนโลยีเข้ามาใช้ในการเลือกตั้ง เพื่อให้เกิดความสะดวก รวดเร็ว ประหยัดเวลาและงบประมาณ จึงมอบให้กรมสวัสดิการและคุ้มครองแรงงานดำเนินการปรับปรุงหลักเกณฑ์และวิธีการเลือกตั้งดังกล่าว ซึ่งขณะนี้กรมสวัสดิการและคุ้มครองแรงงานได้ออกประกาศ เรื่อง หลักเกณฑ์และวิธีการเลือกตั้งคณะกรรมการสวัสดิการในสถานประกอบกิจการ โดยวิธีการทางอิเล็กทรอนิกส์ ลงวันที่ 30 ก.ย. 2564 และได้ประกาศในราชกิจจานุเบกษา เมื่อวันที่ 2 พ.ย. 2564 มีผลใช้บังคับตั้งแต่วันที่ 3 พ.ย. 2564 เป็นต้นไป นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า กรมสวัสดิการและคุ้มครองแรงงานได้เพิ่มวิธีการในการเลือกตั้งคณะกรรมการสวัสดิการในสถานประกอบกิจการโดยวิธีการทางอิเล็กทรอนิกส์ เพื่อให้สอดคล้องกับเทคโนโลยีที่เปลี่ยนแปลงไป และเป็นทางเลือกแก่นายจ้างในการจัดให้มีคณะกรรมการสวัสดิการในสถานประกอบกิจการตามประกาศกรมสวัสดิการและคุ้มครองแรงงาน เรื่อง หลักเกณฑ์และวิธีการเลือกตั้งคณะกรรมการสวัสดิการในสถานประกอบกิจการ ลงวันที่ 14 พ.ค. 2545 ซึ่งการเพิ่มหลักเกณฑ์และวิธีการเลือกตั้งในครั้งนี้ถือเป็นการเพิ่มความสะดวกแก่สถานประกอบกิจการ โดยให้นายจ้างอำนวยความสะดวก จัดหาอุปกรณ์ ระบบอิเล็กทรอนิกส์และออกค่าใช้จ่ายในการดำเนินการเลือกตั้งตามประกาศนี้ พร้อมทั้งให้นายจ้างเผยแพร่หรือประกาศรายชื่อและหน้าที่ความรับผิดชอบของคณะกรรมการสวัสดิการในสถานประกอบกิจการเมื่อมีการเลือกตั้ง หรือเมื่อมีการเปลี่ยนแปลงกรรมการสวัสดิการในสถานประกอบกิจการเป็นภาษาไทยโดยวิธีการทางอิเล็กทรอนิกส์ให้ลูกจ้างทราบและแจ้งให้พนักงานตรวจแรงงานแห่งท้องที่ที่สถานประกอบกิจการตั้งอยู่ทราบภายในเจ็ดวันนับแต่วันที่ประกาศ ที่มา: กรมสวัสดิการและคุ้มครองแรงงาน, 4/11/2564 รอง ผบ.ตร.ยอมรับ เปิดประเทศแรงงานข้ามชาติผิดกฎหมาย ลักลอบเข้าไทยเพิ่มสูงขึ้น 4 พ.ย. 2564 ที่สำนักงานตำรวจแห่งชาติ (ตร.) พล.ต.อ.ดำรงศักดิ์ กิตติประภัสร์ รองผู้บัญชาการตำรวจแห่งชาติ (รอง ผบ.ตร.) กล่าวยอมรับว่า ขณะนี้ มีปัญหาแรงงานข้ามชาติผิดกฎหมาย ลักลอบหลบหนีเข้ามาในประเทศไทยมีแนวโน้มเพิ่มสูงขึ้น โดยข้อมูลใน เดือนต.ค. ที่ผ่านมา พบการจับกุมแรงงานข้ามชาติผิดกฎหมายมากกว่าเดือน ก.ย. โดยแบ่งเป็น คดีผู้นำพาช่วยเหลือซ่อนเร้นมากกว่า 3 เท่า และคดีลักลอบหลบหนีเข้าเมือง 2 เท่าจึงกังวลว่าแนวโน้มหลังเปิดประเทศจะมีมากกว่าเดิมหลายเท่า สำหรับ มาตรการหลังจากนี้ จะเพิ่มการเฝ้าระวังตามแนวชายแดนประเทศเพื่อนบ้าน ทั้งฝั่งตะวันตก ภาคเหนือ และภาคใต้ ซึ่งเป็นไปตามนโยบายของรัฐบาล ที่กำชับสั่งการมายังสำนักงานตำรวจแห่งชาติ ที่มา: กรุงเทพธุรกิจ, 4/11/2564 เปิดจุดฉีดวัคซีนให้แรงงานเข้ากรุง เคาะบูสต์โดสกลุ่มซิโนฟาร์ม 3 พ.ย. 2564 นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข (สธ.) ให้สัมภาษณ์ภายหลังเปิดงานสัปดาห์สุขภาพจิตแห่งชาติ ที่ศูนย์การค้า MBK Center ว่า ขณะนี้มีการเปิดประเทศ เปิดกิจการกิจกรรมต่างๆ มากขึ้น คนกลับมาใช้ชีวิต ทำมาหากินได้มากขึ้น เชื่อว่าจะช่วยลดความเครียดต่างๆ ลง ส่วนเรื่องการติดเชื้อโควิด-19 เพิ่มขึ้นหรือไม่ ไม่ได้กังวลมาก เพราะเมื่อมีการฉีดวัคซีนป้องกันโรคโควิด-19 ได้ครอบคลุม ก็จะลดการติดเชื้อ หากติดเชื้อก็จะลดการป่วยรุนแรงและเสียชีวิต นายอนุทิน กล่าวว่า ส่วนแรงงานคนไทยที่กลับเข้ามาทำงานในกรุงเทพมหานครมากขึ้นหลัง บางส่วนมีนัดฉีดเข็มที่ 2 หรือ เข็มที่ 3 ที่ภูมิลำเนา แต่ไปรับวัคซีนที่กรุงเทพฯ ก็ได้ ให้อธิบดีกรมควบคุมโรค ประสานกับอธิบดีกรมการแพทย์ ในการจัดสรรวัคซีนฉีดให้แก่แรงงานที่กลับเข้ามาทำงาน โดยสามารถเข้าไปรับการฉีดได้ที่ศูนย์ฉีดวัคซีนกลางบางซื่อ หรือ โรงพยาบาล (รพ.) ราชวิถี รพ.เลิดสิน สถาบันบำราศนราดูร และเตรียมเปิดศูนย์นิมิบุตรให้เป็นจุดฉีดเพิ่มเติม โดยกรมควบคุมโรคจะจัดสรรวัคซีนลงไปให้ ซึ่งขณะนี้วัคซีนมีเพียงพอ “สำหรับการฉีดวัคซีนเข็มกระตุ้นให้แก่ผู้รับวัคซีนซิโนฟาร์มครบ 2 เข็ม วันที่ 4 พฤศจิกายนนี้ จะมีการประชุมคณะอนุกรรมการสร้างเสริมภูมิคุ้มกันโรคพิจารณา ซึ่งคาดว่า สามารถฉีดได้ เพราะเป็นวัคซีนเชื้อตายเหมือนกันกับวัคซีนซิโนแวค ซึ่ง สธ.ยินดีรับผิดชอบจัดฉีดกระตุ้นให้เช่นกัน หลังจากที่ราชวิทยาลัยจุฬาภรณ์ ได้แบ่งเบาภาระรัฐบาลจัดฉีดวัคซีนมาแล้ว 2 เข็ม ที่มา: มติชนออนไลน์, 3/11/2564 รถขนแรงงานกัมพูชาพลิกคว่ำสระแก้ว เสียชีวิต 5 คน ช่วงค่ำวันที่ 2 พ.ย.2564 เกิดอุบัติเหตุรถบรรทุกแรงงานกัมพูชาพลิกคว่ำ บริเวณสี่แยกวงเวียนบ้านคลองยายอินทร์ หมู่ 3 ต.วังทอง อ.วังสมบูรณ์ จ.สระแก้ว รถยนต์คันเกิดเหตุ บรรทุกผู้โดยสารชาวกัมพูชามาเต็มคันรถ รวมคนขับ 13 คน มีผู้เสียชีวิตในจุดเกิดเหตุ 5 คน หนึ่งในนั้นเป็นคนขับรถ และมีผู้บาดเจ็บอีก 8 คน เจ้าหน้าที่สอบถามคนในพื้นที่ ทราบว่า ไม่มีใครเคยเห็นหน้าหรือรู้จัก และจากการซักถามผู้รอดชีวิต ยังให้การไม่ได้นัก แต่ยอมรับว่าเป็นชาวกัมพูชา เข้าเมืองโดยผิดกฎหมาย โดยต้องการไปทำงานในพื้นที่นิคม 304, ฉะเชิงเทรา, กรุงเทพมหานคร, ชลบุรี และระยอง อย่างไรก็ตาม เจ้าหน้าที่หน่วยกู้ภัยสว่างสระแก้วและทีมกู้ชีพ รพ.วังสมบูรณ์ ช่วยกันลำเลียงศพแรงงานชาวกัมพูชา ส่วนผู้บาดเจ็บ 8 คน เจ้าหน้าที่นำส่ง รพ.วังสมบูรณ์ ขณะที่ผู้บาดเจ็บ 2 คนที่มีอาการหนัก ได้ส่งไปรักษาที่ รพ.สมเด็จพระยุพราชสระแก้ว ส่วนผู้เสียชีวิต เจ้าหน้าที่ต้องสวมชุด PPE เข้าเก็บหลักฐาน รวมทั้งตรวจหาเชื้อโควิด-19 จากศพ เบื้องต้นพบว่า มีแรงงานชาวกัมพูชา 1 คนติดโควิด-19 ด้วย เจ้าหน้าที่จึงเตรียมการเพื่อเผาศพภายใน 24 ชั่วโมง ที่มา: Thai PBS, 2/11/2564 กสร. เคลียร์ปัญหาบริษัทรักษาความปลอดภัยศูนย์ราชการแจ้งวัฒนะจ่ายค่าจ้างครึ่งเดียว ผลนายจ้างจ่ายเพิ่มแล้ว 1.84 ล้านบาท รปภ.กลับเข้าทำงานตามปกติ 2 พ.ย. 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กรณีลูกจ้างรักษาความปลอดภัย ศูนย์ราชการแจ้งวัฒนะ หยุดปฏิบัติหน้าที่เพราะได้รับค่าจ้างเพียงครึ่งเดียวนั้น เป็นลูกจ้างของบริษัท รักษาความปลอดภัย ที.เอส.จี.อินเตอร์การ์ด จำกัด ตั้งอยู่ ซอยสรงประภา 15 แขวงดอนเมือง เขตดอนเมือง กทม. มีลูกจ้าง จำนวน 242 คน สาเหตุเนื่องมาจากลูกจ้างโดนหักเงินค่าจ้างโดยไม่ทราบสาเหตุ จำนวน 6 ราย โดยค่าจ้างรายวันต้องจ่ายทุกวันที่ 1 ของเดือนถัดไป และลูกจ้างทุกคนได้รับค่าจ้างเพียงครึ่งหนึ่งของค่าจ้างรายวันตลอดรอบการจ่ายค่าจ้าง เมื่อสอบถามกับบริษัทไม่ได้คำตอบ ทำให้ลูกจ้างไม่มาปฏิบัติงาน รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้มีความห่วงใยลูกจ้างกลุ่มนี้และกำชับมายังกระทรวงแรงงานให้ช่วยเหลือพี่น้องผู้ใช้แรงงานให้ได้รับสิทธิประโยชน์ตามกฎหมายคุ้มครองแรงงาน จึงได้สั่งการให้กรมสวัสดิการและคุ้มครองแรงงานส่งพนักงานตรวจแรงงานเข้าตรวจสอบข้อเท็จจริง และได้รับรายงานกลับมาว่า บริษัททำสัญญารักษาความปลอดภัยกับบริษัท ธนารักษ์พัฒนาสินทรัพย์ จำกัด มีกำหนดระยะเวลา 2 ปี ดูแลรักษาความปลอดภัยบริเวณอาคาร a และ b เริ่มสัญญา ณ วันที่ 1 พ.ค. 2563 และจะสิ้นสุดในปี 2565 เมื่อวันที่ 1 พ.ย. 2564 ซึ่งเป็นวันจ่ายค่าจ้างนายจ้างจ่ายค่าจ้างเพียงครึ่งเดียว หลังจากที่เจ้าหน้าที่ได้เข้าไปพูดคุย นายจ้างได้จ่ายเงินส่วนที่ค้างจ่ายอีกจำนวน 1.84 ล้าน ให้กับลูกจ้างในวันที่ 2 พ.ย. 2564 เวลา 15.00 น. รวมเป็นเงินค่าจ้างทั้งสิ้น 3.68 ล้านบาท ทำให้ขณะนี้ลูกจ้างกลับเข้าทำงานแล้ว โดยนายจ้างและตัวแทนลูกจ้างได้ปรับความเข้าใจกันเป็นที่เรียบร้อยแล้ว นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า กรมได้มอบหมายให้นางเจริญพิศ เอกอุรุ ผู้ตรวจราชการกรม และพนักงานตรวจแรงงานเข้าตรวจสอบข้อเท็จจริงดังกล่าว และเพื่อเป็นการป้องกันมิให้เกิดเหตุการณ์เช่นนี้เกิดขึ้นอีกพนักงานตรวจแรงงาน สำนักงานสวัสดิการและคุ้มครองแรงงานกรุงเทพมหานครพื้นที่ 9 ได้ออกหนังสือเชิญนายจ้าง เพื่อตรวจสอบเท็จจริง ในรายละเอียดเพิ่มเติมในวันที่ 5 พ.ย. 2564 และกำชับให้นายจ้างดูแลลูกจ้างให้ได้รับสิทธิประโยชน์ตามกฎหมาย พร้อมย้ำเตือนไม่ให้ค้างจ่ายค่าจ้างอีกหากนายจ้างไม่ปฏิบัติตามก็จะดำเนินคดีต่อไป ที่มา: กรุงเทพธุรกิจ, 2/11/2564 กนอ.เลือกพื้นที่อีอีซี สมุทรปราการ สมุทรสาคร ตั้งนิคมฯราชทัณฑ์ ล่าสุดเอกชนสนใจ 2- 3 ราย เร่งสำรวจความต้องการทักษะแรงงานให้ตรงกับความถนัดผู้ต้องขัง นายวีริศ อัมระปาล ผู้ว่าการการนิคมอุตสาหกรรมแห่งประเทศไทย (กนอ.) เปิดเผยว่า จากการเข้าร่วมประชุมคณะกรรมการส่งเสริมการจัดตั้งนิคมอุตสาหกรรมราชทัณฑ์ ครั้งที่ 1/2564 ที่มีนายวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุม เพื่อพิจารณาแนวทางการขับเคลื่อนการจัดตั้งนิคมอุตสาหกรรมราชทัณฑ์ให้เกิดผลอย่างเป็นรูปธรรม รวมถึงเสนอแนะและให้ความเห็นในการพัฒนาและดำเนินการผลักดันมาตรการและสิทธิประโยชน์ที่เหมาะสม เพื่อก่อให้เกิดแรงดึงดูดและแรงจูงใจแก่ผู้ประกอบการ ปัจจุบันกนอ.อยู่ระหว่างการจัดทำร่างประกาศเชิญชวนเอกชนเพื่อเสนอพื้นที่จัดตั้งนิคมอุตสาหกรรมร่วมกับ กนอ. ในพื้นที่เป้าหมาย 5 จังหวัด ประกอบด้วย พื้นที่เขตพัฒนาพิเศษภาคตะวันออก(อีอีซี) 3 จังหวัด (ชลบุรี ฉะเชิงเทรา และระยอง) จังหวัดสมุทรปราการ และจังหวัดสมุทรสาคร ซึ่งจะดำเนินการคัดเลือกและเสนอต่อที่ประชุมคณะกรรมการฯ เพื่อดำเนินการต่อไป อย่างไรก็ตาม จะต้องสำรวจความต้องการของผู้ประกอบการในนิคมฯด้วยว่า มีความต้องการจำนวนแรงงานเท่าไหร่ และทักษะฝีมือรูปแบบใดที่ต้องการ เพื่อให้ตรงกับที่กรมราชทัณฑ์มี หรืออาจจะต้องเตรียมจำนวนแรงงานและทักษะฝีมือนั้นๆ เพิ่ม เพื่อให้ได้แรงงานที่มีปริมาณและทักษะฝีมือตรงกับความต้องการของตลาดแรงงาน ซึ่งจะเป็นอีกทางหนึ่งที่จะทำให้เกิดการสร้างงานและสร้างโอกาสให้ผู้ต้องขังหลังพ้นโทษอย่างมีประสิทธิภาพ “สำหรับรูปแบบการจัดตั้งนิคมฯ ค่อนข้างชัดเจนที่จะใช้รูปแบบเอกชนร่วมดำเนินการ โดยเป็นนิคมอุตสาหกรรมที่เอกชนเป็นผู้จัดหาพื้นที่และพัฒนานิคมอุตสาหกรรม เนื่องจากสามารถดำเนินการได้เร็วที่สุด ซึ่งหลังจากมีความชัดเจนด้านพื้นที่โครงการแล้ว จะดำเนินการด้านการกำหนดสิทธิประโยชน์แก่ผู้พัฒนานิคมฯ ผู้ประกอบการโรงงานในนิคมฯ ดังกล่าว และสิทธิประโยชน์แก่ผู้ประกอบการที่ต้องการใช้แรงงานจากผู้พ้นโทษที่ถูกคุมประพฤติ เพื่อสร้างแรงจูงใจให้แก่นักลงทุน ซึ่งขณะนี้มีเอกชนที่ให้ความสนใจพัฒนานิคมอุตสาหกรรมแล้ว 2-3 ราย” นายวีริศ กล่าว ที่มา: โพสต์ทูเดย์, 2/11/2564 อเด็คโก้กรุ๊ปและกระทรวงแรงงาน ลงนามบันทึกความเข้าใจ (MOU) โครงการจ้างงานคนพิการเชิงสังคม เพื่อสนับสนุนและส่งเสริมให้มีรายได้ในการดูแลตนเองและครอบครัว เพื่อให้ดำรงชีวิตอยู่ในสังคมอย่างมีศักดิ์ศรี กลุ่มบริษัทอเด็คโก้ประเทศไทย ผู้นำด้านการให้บริการทรัพยากรบุคคลแบบครบวงจร โดย คุณธิดารัตน์ กาญจนวัฒน์ ประธานเจ้าหน้าที่บริหาร ลงนามบันทึกความเข้าใจ(MOU) กับกรมการจัดหางาน กระทรวงแรงงาน นำโดยคุณไพโรจน์ โชติกเสถียร อธิบดีกรมการจัดหางาน เพื่อร่วมมือสนับสนุนและส่งเสริมการจ้างงานคนพิการหรือผู้ดูแลคนพิการ โดยการจัดจ้างเหมาช่วงงานแก่คนพิการหรือผู้ดูแลคนพิการ ตามมาตรา 35 แห่งพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 ณ กระทรวงแรงงาน เมื่อวันที่ 26 ต.ค. 2564 นับเป็นบริษัทจัดหาและจัดจ้างงานแห่งแรกในประเทศไทยที่เข้าร่วมโครงการนำร่องนี้ พร้อมกับสถานประกอบการชั้นนำของประเทศอีก 6 บริษัทโดยมี พล.อ.ประวิตร วงษ์สุวรรณ รองนายกรัฐมนตรีเป็นประธานพิธีในงาน “โครงการจ้างงานคนพิการเชิงสังคม” มีวัตถุประสงค์หลักในการพัฒนาคุณภาพชีวิตคนพิการ ผู้ดูแลคนพิการ ให้มีโอกาสในการประกอบอาชีพได้ตามความสามารถและความเหมาะสม เพื่อให้เกิดรายได้ มีอาชีพเลี้ยงดูตนเองและครอบครัวได้อย่างยั่งยืน ตลอดจนดำเนินชีวิตอยู่ในสังคมได้อย่างมีศักดิ์ศรี สนับสนุนให้ได้ทำงานใกล้บ้าน ตลอดจนช่วยงานในหน่วยงานบริการสาธารณะ หน่วยงานราชการและอื่น ๆ ตามความเหมาะสม ทั้งนี้บริษัทอเด็คโก้ทั่วโลกให้ความสำคัญกับการสร้างโอกาสในการทำงานให้แก่กลุ่มคนทุกประเภท โดยมีนโยบายหลักเรื่องการรวมความหลากหลายของกลุ่มคน (Diversity & Inclusiveness) โดยมีคนพิการเป็นหนึ่งในกลุ่มเป้าหมายในการสานต่อนโยบายนี้ในประเทศไทย “ที่ผ่านมา การจ้างงานคนพิการเป็นลูกจ้างของบริษัทโดยตรงเป็นเรื่องที่มีข้อจำกัดหลายอย่างเช่น การเสาะหาคนพิการที่เหมาะสมกับลักษณะงาน สถานที่ทำงาน การเดินทาง โครงการนี้ถือเป็นโครงการนำร่องที่ผ่านการศึกษาแก้ไขปัญหาต่างๆ โดยวิธีการบูรณาการระหว่างกรมการจัดหางาน กรมสวัสดิการ และสถานประกอบการเอกชน ในเบื้องต้น อเด็คโก้จะมีการจ้างงานคนพิการจำนวน 100+อัตรา (จากยอดรวมโครงการ 329 อัตราของทั้ง 7 สถานประกอบการ) และอาจปรับขึ้นตามความเหมาะสมสำหรับคนพิการ การได้รับเงินช่วยเหลือนับเป็นเรื่องที่มีความจำเป็นต่อการดำรงชีวิต แต่การสร้างงานให้คนพิการถือเป็นการสร้างคุณค่า สร้างความภาคภูมิใจ สร้างกำลังใจให้มีพลัง มีความเข้มแข็งและมั่นใจในการดำเนินชีวิต กลุ่มบริษัทอเด็คโก้ประเทศไทยรู้สึกเป็นเกียรติและมีความยินดีที่ได้เข้าร่วมโครงการนี้และพร้อมสนับสนุนอย่างเต็มที่ตามปณิธานของบริษัทคือ “Making the Future Work for Everyone” คุณธิดารัตน์กล่าว ที่มา: บ้านเมือง, 2/11/2564 รปภ. ศูนย์ราชการฯ แจ้งวัฒนะ ยกทีมลาหยุด คาดประท้วงบริษัทจ่ายเงินเดือนครึ่งเดียว หักเงินเดือน โดยไม่ระบุสาเหตุ แถม ไม่นำส่งเงินประกันสังคม และติดโควิด-19 ให้รักษาเอง 2 พ.ย. 2564 ที่ศูนย์ราชการฯ แจ้งวัฒนะอาคารบี ผู้สื่อข่าวรายงานว่า เจ้าหน้าที่หน่วยงานต่างๆ ที่มีสำนักงานตั้งอยู่ภายในอาคารดังกล่าว และประชาชนที่มาติดต่อราชการ ต่างแปลกใจกันไปตามๆ กัน เมื่อเดินผ่านประตูทางเข้า 1 - 4 ของชั้น 1 และ 2 ซึ่งปกติจะมีเจ้าหน้าที่รักษาความปลอดภัยปฏิบัติหน้าที่ ในการตรวจตราและอำนวยความสะดวก รวมทั้งรักษามาตรการป้องกันโควิด-19 แก่ผู้มาติดต่อราชการ แต่ในเช้าวันนี้กลับไม่มี รปภ.ปฏิบัติงาน หรือบางประตูจะมีเหลือเพียงคนเดียวเท่านั้น เจ้าหน้าที่ รปภ.รายหนึ่ง กล่าวว่า พนักงานส่วนใหญ่ลาหยุดพักผ่อนกันเกือบหมด เหลือมาทำงานวันนี้แค่เพียง 4 นาย จากปกติที่จะต้องอยู่ประจำจุดทุกประตูทางเข้า และพื้นที่ชานจอดรถผลัดละ 40 นาย ซึ่งนอกจาก รปภ.อาคารบีแล้ว ที่อาคารเอก็เช่นเดียวกัน เพราะเป็นพนักงาน รปภ.บริษัทเดียวกัน รับสัมปทานงานรักษาความปลอดภัย ส่วนอีกนายหนึ่ง กล่าวว่า ทราบมาว่าพนักงาน รปภ.ลาหยุดงานวันนี้เกือบหมด คาดว่า สาเหตุมาจากไม่พอใจที่ถูกหักเงืนเดือนทุกคนๆ โดยไม่ทราบสาเหตุ ปกติเงินเดือนค่าจ้างต้องออกวันที่ 1 ของทุกเดือน แต่วานนี้เงินเดือนกลับไม่ออก ยังคิดว่าเดือนนี้จะไม่ได้ แต่เห็น รปภ.ที่มาทำงานบอกว่าได้คนละครึ่งเดือน แล้วเงินประกันสังคมที่หักเงินเดือนไปก็ไม่ยอมส่งสำนักงานประกันสังคม สอบถามก็ไม่ได้คำตอบ รปภ.บางคนที่ทำงานจนติดโควิด-19 ก็ไม่เหลียวแล ปล่อยให้รักษาตัวเองตามยถากรรม ที่มา: Nation TV, 2/11/2564 สปสช.เปิดให้ผู้ประกันตนยื่นขอรับเยียวยาฉีดวัคซีนโควิดเกิดภาวะไม่พึงประสงค์ได้แล้ว นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาล โดย สำนักงานประกันสังคม (สปส.) ได้ออกประกาศ เรื่อง การปรับปรุงหลักเกณฑ์และอัตราการจ่ายเงินช่วยเหลือเบื้องต้นให้แก่ผู้ประกันตนที่ได้รับความเสียหายจากการรับวัคซีนป้องกันโรคติดเชื้อไวรัสโคโรนา 2019 ซึ่งเป็นการปลดล็อกให้ผู้ประกันตนสัญชาติไทยสามารถยื่นขอรับเงินช่วยเหลือเบื้องต้นตามประกาศ สปสช. เรื่อง หลักเกณฑ์วิธีการและเงื่อนไขการจ่ายเงินช่วยเหลือเบื้องต้น กรณีผู้รับบริการได้รับความเสียหายจากการรับวัคซีนป้องกันโรคติดเชื้อไวรัสโคโรนา 2019 หรือโรคโควิด-19 (Coronavirus Disease 2019 (COVID-19)) พ.ศ. 2564 ภายใต้ พ.ร.ก.กู้เงินฯ กรณีบริการโรคโควิด-19 ได้แล้ว โดยมีผลย้อนหลังตั้งแต่วันที่ 5 เม.ย. 2564 ขณะนี้ สปส.ได้ทยอยส่งเอกสารคำร้องผู้ประกันตนที่ได้ยื่นเรื่องขอรับการช่วยเหลือกับ สปส. ก่อนหน้านี้ ประมาณกว่า 1,000 ราย ให้กับ สปสช. แล้ว เพื่อเสนอให้อนุกรรมการพิจารณาวินิจฉัยคำร้องขอรับเงินช่วยเหลือเบื้องต้น กรณีผู้รับบริการได้รับความเสียหายจากการรับวัคซีนป้องกันโรคติดเชื้อไวรัสโคโรนา 2019 ระดับเขตพื้นที่ ทั้ง 13 เขตทั่วประเทศ เร่งพิจารณาช่วยเหลือผู้ประกันตนที่คงค้างและรอรับการช่วยเหลือความเสียหายจากการฉีดวัคซีนโควิด-19 โดยเร็วที่สุด เช่นเดียวกับคนไทยทุกคนที่ได้รับสิทธิดังกล่างอย่างเท่าเทียมตามนโยบายของ พลเอก ประยุทธ์ จันทร์โอชา นายกรัฐมนตรี และ รัฐมนตรีว่าการกระทรวงกลาโหม ทั้งนี้ สปสช. ได้มีการตั้งคณะอนุกรรมการ 12 ชุด ในการเร่งพิจารณาในเขตพื้นที่ กทม.แล้ว “สำหรับหลักเกณฑ์การพิจารณาการจ่ายเงินช่วยเหลือเบื้องต้นฯ แบ่งเป็น 3 ระดับ ดังนี้ ระดับ 1 มีอาการป่วยต้องรักษาต่อเนื่อง จ่ายไม่เกิน 1 แสนบาท ระดับ 2 เกิดความเสียหายถึงขั้นสูญเสียอวัยวะ หรือพิการจนมีผลต่อการดำรงชีวิต จ่ายไม่เกิน 2.4 แสนบาท และระดับ 3 กรณีเสียชีวิตหรือทุพพลภาพถาวร จ่ายไม่เกิน 4 แสนบาท ทั้งนี้ ผู้ได้รับผลกระทบจากการฉีดวัคซีนโควิด-19 สามารถยื่นคำร้องขอรับเงินช่วยเหลือเบื้องต้นได้ใน 3 จุด คือ ที่หน่วยบริการที่ไปรับการฉีด ที่สำนักงานสาธารณสุขจังหวัด และที่ สปสช.เขตพื้นที่ ซึ่งหลังจากคณะอนุกรรมการในระดับเขต (ประกอบด้วยแพทย์ผู้เชี่ยวชาญและตัวแทนภาคประชาชน) ได้รับคำร้องฯ แล้วจะเร่งพิจารณาในการจ่ายเงินเยียวยาตามหลักฐานทางการแพทย์และระดับความหนักเบาของอาการไม่พึงประสงค์ที่เกิดขึ้นให้แล้วเสร็จโดยเร็วที่สุด อย่างไรก็ตาม หากผู้ยื่นคำร้องไม่เห็นด้วยกับผลการวินิจฉัยสามารถยื่นอุทธรณ์ต่อเลขาธิการ สปสช. ได้ภายใน 30 วันนับแต่วันที่ทราบผลการวินิจฉัย โดยสอบถามรายละเอียดเพิ่มเติมได้ที่ สายด่วน สปสช. 1330 หรือดาวน์โหลดแแบบคำร้องขอรับเงินช่วยเหลือเบื้องต้นกรณีได้รับความเสียหายจากการรับวัคซีนป้องกันโควิดได้ ที่ https://www.nhso.go.th/.../841/001/nhso_VaccinCovid19.pdf” รองโฆษกประจำสำนักนายกรัฐมนตรี กล่าว ที่มา: ผู้จัดการออนไลน์, 1/11/2564 อธิบดีกรมการจัดหางาน ระบุมติ ครม. 28 ก.ย. 2564 ยังไม่มีประกาศของ 'ก.มหาดไทย-ก.แรงงาน' มารองรับ จึงยังไม่มีผลบังคับใช้ 29 ต.ค. 2564 นายไพโรจน์ โชติกเสถียร อธิบดีกรมการจัดหางาน เปิดเผยว่า จากกรณีที่น.ส.ธนพร วิจันทร์ แกนนำเครือข่ายแรงงานเพื่อสิทธิประชาชน ซึ่งได้นำแรงงานต่างด้าวจำนวนกว่า 30 คน มาร้องเรียนสภาพการทำงานต่อกระทรวงแรงงาน 7 ข้อ ซึ่งกระทรวงแรงงานได้ดำเนินการแล้วทั้งหมด นายไพโรจน์ กล่าวต่อว่า ส่วนการที่มีการดำเนินการจับกุมแรงงานต่างด้าวทั้ง 7 คนนั้นเนื่องด้วยเจ้าหน้าที่ตำรวจ สน.ดินแดง ได้มารักษาความปลอดภัยทุกครั้งที่มีการชุมนุมที่กระทรวงแรงงาน โดยเฉพาะอย่างยิ่งในครั้งนี้มีแรงงานต่างด้าวเข้ามาชุมนุมกว่า 30 คน เจ้าหน้าที่จึงจำเป็นต้องตรวจสอบเอกสารประจำตัวของแรงงานต่างด้าว ซึ่งจากการตรวจสอบของเจ้าหน้าที่ตำรวจ พบว่า มีแรงงานต่างด้าวจำนวน 7 คน ทั้งหมดเป็นสัญชาติกัมพูชา ไม่มีใบอนุญาตทำงานและหนังสือเดินทาง จึงได้ดำเนินการจับกุม ส่วนที่เหลือมีใบอนุญาตทำงานและหนังสือเดินทางถูกต้องตามกฎหมาย ส่วนการอ้างมติคณะรัฐมนตรีเมื่อวันที่ 28 ก.ย. 2564 นั้นไม่สามารถอ้างได้ เนื่องจากมติ ครม. ดังกล่าว ยังไม่มีประกาศของกระทรวงมหาดไทยและกระทรวงแรงงานมารองรับ จึงยังไม่มีผลบังคับใช้ “ขอเน้นย้ำว่า กรณีแรงงานต่างด้าวที่ทำงานในประเทศไทย กระทรวงแรงงานได้มีการผ่อนผันมาหลายครั้ง เพราะเข้าใจในสถานการณ์การแพร่ระบาดของโควิด-19 การที่แกนนำมายื่นข้อเรียกร้องดังกล่าวกระทรวงแรงงานได้ดำเนินการให้แล้ว การจับกุมแรงงานต่างด้าวในวันนี้ เป็นหน้าที่ของตำรวจที่มาดูแลรักษาความปลอดภัยเมื่อมีกลุ่มคนจำนวนมากมาชุมนุม ใช้เครื่องขยายเสียงในสถานที่ราชการ โดยเฉพาะอย่างยิ่งเมื่อผู้มาชุมนุมเป็นคนต่างด้าว จึงจำเป็นต้องตรวจสอบเอกสารประจำตัวตามกฎหมาย จะเห็นได้ว่าคนต่างด้าวที่ถูกจับดำเนินคดี ขณะนี้เจ้าหน้าที่ได้สอบปากคำแล้วไม่มีคุณสมบัติที่ได้รับการยกเว้นตามมติ ครม.อาทิ ไม่มีนายจ้าง ลักลอบเข้าเมือง ส่วนที่เหลือมีบัตรถูกต้องตามกฎหมายจึงไม่ถูกดำเนินคดี ทั้งนี้ กระทรวงแรงงานจะเร่งขยายผลขบวนการนำพาแรงงานต่างด้าวจากแรงงานต่างด้าวทั้ง 7 คนนี้ต่อไป” นายไพโรจน์ กล่าวในท้ายสุด ที่มา: ข่าวสด, 29/10/2564 ธนาคารกสิกรไทย แจกเงินพนักงานคนละ 10,000 บาท เป็นกำลังใจสู้ภัยโควิด พร้อมขยายสิทธิ์ให้พนักงานเกษียณอายุก่อนกำหนด 29 ต.ค. 2564 ธนาคารกสิกรไทย ประกาศให้ความช่วยเหลือพนักงานธนาคารกสิกรไทยที่ทุ่มเทแรงกายแรงใจปฏิบัติงานในสถานการณ์การแพร่ระบาดของโควิด-19 ซึ่งยังไม่อาจคาดการณ์ได้ว่าจะสิ้นสุดลงเมื่อใด ขณะเดียวกันพนักงานที่อยู่แนวหน้าที่ต้องสัมผัสใกล้ชิดในการให้บริการลูกค้า หรืออยู่ในส่วนสนับสนุนที่อยู่เบื้องหลังเพื่อร่วมช่วยบริหารจัดการให้ธุรกิจสามารถดำเนินไปได้เป็นปกติ ธนาคารจึงเห็นสมควรมอบเงินพิเศษที่เรียกว่า ""เงินช่วยเหลือเพื่อเป็นกำลังใจสู้ภัยโควิด"" จำนวนเงินคนละ 10,000 บาท ทั้งนี้ จะมอบให้แก่พนักงานทุกคนของธนาคารกสิกรไทย บริษัทของธนาคาร K-Companies, กลุ่มบริษัท KBTG และบริษัทให้บริการสนับสนุนงานแก่ธนาคาร P-Companies ที่มีสถานภาพเป็นพนักงานอยู่ ณ วันที่จ่ายเงิน ในวันที่ 25 พ.ย. 2564 นอกจากนี้ ธนาคารยังได้ขยายสิทธิ์เกษียณอายุก่อนกำหนดเป็นการเฉพาะคราว สำหรับพนักงานที่มีอายุ 50-55 ปี และมีอายุงาน 20 ปีขึ้นไป ที่มีความประสงค์จะขอเกษียณอายุก่อนกำหนด ตามข้อเสนอของสหภาพแรงงานฯ ของธนาคาร โดยการดำเนินการครั้งนี้ไม่ใช่โครงการร่วมใจจาก แต่เป็นการขยายสิทธิ์เพิ่มเติมเฉพาะคราวจากโครงการเกษียณอายุก่อนกำหนด ซึ่งเป็นสวัสดิการเดิมที่ธนาคารมีให้แก่พนักงานที่มีอายุ 55-60 ปีเป็นปกติอยู่แล้ว สำหรับผู้ที่ได้รับอนุมัติให้เข้าร่วมโครงการจะได้รับเงินค่าชดเชยเกษียณอายุเท่ากับเงินเดือนเดือนสุดท้ายรวมค่าครองชีพ คูณด้วยจำนวนปีของอายุงาน และมีสิทธิ์ได้รับเงินโบนัสประจำปี 2564 ด้วย ทั้งนี้ ธนาคารจะเปิดให้พนักงานที่สนใจยื่นความจำนงระหว่างวันที่ 8-30 พ.ย. 2564 โดยมีผลพ้นจากการเป็นพนักงานตั้งแต่วันที่ 1 ม.ค. 2565 อนึ่ง ธนาคารไม่มีนโยบายในการเลิกจ้างพนักงาน หรือ Layoff ซึ่งจะสร้างผลกระทบต่อครอบครัวพนักงานและสังคม การขยายสิทธิ์สวัสดิการครั้งนี้เป็นการจัดขึ้นเฉพาะคราว เพื่อช่วยเหลือพนักงานที่มีความประสงค์จะขอเกษียณอายุก่อนกำหนดเป็นกรณีพิเศษ ให้มีเงินเป็นสวัสดิการสำหรับใช้จ่ายหรือเป็นทุนสำหรับการใช้ชีวิตหลังเกษียณ จึงต้องเป็นไปด้วยความสมัครใจ และผู้ที่จะได้รับอนุมัติจะต้องเห็นพ้องต้องกันทั้งตัวพนักงานและธนาคารเท่านั้น และไม่ได้มีการตั้งเป้าหมายจำนวนพนักงานที่จะเข้าร่วมโครงการในครั้งนี้ ที่มา: ไทยรัฐออนไลน์, 29/10/2564 เครือข่ายแรงงานฯ โวย กระทรวงแรงงาน แจ้ง ตร.จับคนงานข้ามชาติ ใต้ถุนกระทรวง เมื่อวันที่ 29 ต.ค. 2564 เครือข่ายแรงงานเพื่อสิทธิประชาชน โพสต์ข้อความทางเฟซบุ๊ก เปิดเผยว่า เมื่อช่วงเช้าที่ผ่านมา ขณะกำลังนำตัวแทนแรงงานข้ามชาติจำนวน 8 คน เข้าร้องเรียนเรื่องสภาพการทำงานต่อกระทรวงแรงงาน แต่ระหว่างการเจรจา คนงานข้ามชาติหญิง 4 คนและชาย 4 คนกลับถูกตำรวจในเครื่องแบบบุกจับคนงาน โดยตำรวจอ้างว่า “เพราะคนงานไม่มีบัตรเอกสารรับรอง” ทั้งที่มีมติ ครม. ออกมาตั้งแต่เดือน ก.ค. แล้วว่าสามารถผ่อนผันให้คนงานอยู่ในประเทศไทยต่อระหว่างรอทำเอกสารได้จนถึงเดือน พ.ย. ตำรวจยังอ้างว่า “รัฐมนตรีกระทรวงแรงงาน” เป็นผู้แจ้งความต่อตำรวจเอง โดยตำรวจมีการผลักอกคนงานและสมาชิกเครือข่ายแรงงานฯ และไม่ยอมรับฟังเนื้อหามติ ครม. ที่ออกมาผ่อนผัน แต่ยืนยันจะจับคนงานไปจนกว่าจะมีผู้นำเอกสารยืนยันมาแสดงปัจจุบันคนงานข้ามชาติทั้ง 8 ราย ถูกจับกุมไป สน. ดินแดง ที่มา: มติชนออนไลน์, 29/10/2564 เห็นชอบในหลักการให้มีการแก้ไขปรับปรุงระเบียบเพิ่มอัตราการจ่ายเงินสงเคราะห์ให้สูงขึ้นจากเดิม 28 ต.ค. 2564 นายบุญชอบ สุทธมนัสวงษ์ ปลัดกระทรวงแรงงาน เปิดเผยถึงกรณีสหภาพแรงงานไทรอัมพ์อินเตอร์เนชั่นแนล แห่งประเทศไทย ซึ่งเป็นตัวแทนลูกจ้างบริษัท บริลเลียนท์ อัลไลแอนซ์ ไทย โกลบอล จำกัด จำนวน 50 คน เดินทางไปยังกระทรวงแรงงาน เพื่อติดตามผลการประชุมคณะกรรมการกองทุนสงเคราะห์ลูกจ้างในการช่วยเหลือลูกจ้าง บจก.บริลเลียนท์ฯ กรณีขอให้แก้ไขระเบียบกองทุนสงเคราะห์ลูกจ้าง ให้ขยายอัตราการจ่ายเงินกองทุน ว่า นายสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ต้อนรับกลุ่มตัวแทนลูกจ้าง และชี้แจงทำความเข้าใจผลการพิจารณาให้ความช่วยเหลือ ซึ่งตนในฐานะประธานคณะกรรมการกองทุนสงเคราะห์ลูกจ้าง ได้จัดประชุมคณะกรรมการฯ ครั้งที่ 14/2564 “คณะกรรมการได้พิจารณาถึงหลักการและเหตุผล จึงมีมติเห็นชอบในหลักการให้มีการแก้ไขปรับปรุงระเบียบเพิ่มอัตราการจ่ายเงินสงเคราะห์ให้สูงขึ้นจากเดิม โดยมอบอนุกรรมการฯ จัดประชุมศึกษาแนวทางและอัตราการปรับเพิ่มที่เหมาะสม และวิเคราะห์ข้อมูลที่เกี่ยวข้องให้แล้วเสร็จในช่วงต้นเดือนพฤศจิกายน 2564 พร้อมนำเสนอคณะกรรมการฯ พิจารณาในการประชุม ครั้งที่ 15/2564 ภายในเดือนเดียวกัน ทั้งนี้ ได้พบกลุ่มตัวแทนลูกจ้างเพื่อชี้แจงมติคณะกรรมการให้รับทราบโดยจะเร่งดำเนินการแก้ไขระเบียบดังกล่าวและนำเสนอเพื่อประกาศในราชกิจจานุเบกษา ให้มีผลบังคับใช้โดยเร็วที่สุด ซึ่งกลุ่มตัวแทนลูกจ้างมีความพึงพอใจ โดย น.ส.ธนพร วิจันทร์ แกนนำได้กล่าวขอบคุณรัฐบาล กระทรวงแรงงาน คณะกรรมการกองทุนฯ ซึ่งเป็นผู้แทนจากสภาองค์การนายจ้าง สภาองค์การลูกจ้าง และเจ้าหน้าที่ รวมถึงผู้ที่เกี่ยวข้องที่ได้ทำงานช่วยเหลือลูกจ้าง บจก.บริลเลียนท์ฯ อย่างเต็มที่ และปรบมือขอบคุณและให้กำลังใจการทำงานในครั้งนี้” นายบุญชอบ กล่าว ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า กระทรวงแรงงานได้ให้ความช่วยเหลือกรณีลูกจ้างบริษัท บริลเลียนท์ฯ ที่ถูกเลิกจ้างจำนวน 1,388 คน เมื่อวันที่ 11 มีนาคม 2564 เนื่องจากนายจ้างปิดกิจการและไม่ได้รับเงินชดเชย ซึ่งผลการดำเนินการให้ความช่วยเหลือนั้น ได้จ่ายเงินสงเคราะห์จากกองทุนสงเคราะห์ลูกจ้างให้แก่ลูกจ้างที่มีสิทธิได้รับจำนวน 1,231 คน เป็นเงินจำนวน 22,321,856 บาท และจ่ายเงินประกันการว่างงานแก่ลูกจ้าง เป็นเงินจำนวน 65,540,768 บาท หากมีการปรับแก้ระเบียบตามมติคณะกรรมการฯ ในวันนี้ นอกจากจะส่งผลให้ลูกจ้างของบริษัท บริลเลียนท์ฯ ได้รับเงินสงเคราะห์เพิ่มขึ้นจากเดิมแล้ว ลูกจ้างของบริษัทอื่นที่ได้รับความเดือดร้อนจากกรณีนายจ้างไม่จ่ายค่าชดเชยและเงินอื่นตามกฎหมายคุ้มครองแรงงานจะได้รับสิทธิเงินสงเคราะห์เพิ่มขึ้นด้วย ซึ่งกรมสวัสดิการและคุ้มครองแรงงานจะได้เร่งดำเนินการให้เป็นไปตามมติคณะกรรมการฯ และนโยบายของรัฐมนตรีว่าการกระทรวงแรงงาน ที่ให้ดูแล ช่วยเหลือลูกจ้างที่ได้รับความเดือดร้อนในทุกกลุ่มอาชีพโดยเร่งด่วนต่อไป ที่มา: มติชนออนไลน์, 28/10/2564 ข่าวเศรษฐกิจสังคมแรงงานคุณภาพชีวิตสถานการณ์แรงงานประจำสัปดาห์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/oC4XpVOdaFs/95797,2021_11_04
ศาลปกครองให้เหตุผลยันสิทธิ นศ.วิจิตรศิลป์ มช. จัดแสดงศิลปนิพนธ์ที่หอศิลป์ แม้จำหน่ายคดี,"Submitted on Thu, 2021-11-04 23:29วรรณา แต้มทอง : รายงาน ศาลปกครองเชียงใหม่จำหน่ายคดีนักศึกษาวิจิตรศิลป์ มช. ฟ้องผู้บริหารมหาวิทยาลัยออกจากสารบบ ปมไม่อนุญาตให้ใช้หอศิลปวัฒนธรรมของมหาวิทยาลัยจัดแสดงผลงานศิลปนิพนธ์ แต่ศาลให้เหตุผลที่เป็นประโยชน์ต่อสิทธิของตัวผู้ฟ้องคดี ทนายสิทธิฯ ชี้ศาลสร้างบรรทัดฐานยืนยันสิทธินักศึกษา-อาจารย์ใช้สถานที่หอศิลปฯ ผู้บริหารต้องไม่ยืดเยื้อปิดกั้น ขณะที่อาจารย์วิจิตรศิลป์ ระบุการกล่าวหานักศึกษาบุกรุกถือเป็นมิจฉาทิฏฐิ 4 พ.ย. 2564 วันนี้ เมื่อเวลาประมาณ 10.15 น. ศาลปกครองเชียงใหม่นัดฟังคำพิพากษาในคดีที่นักศึกษาชั้นปีที่ 4 สาขาวิชา Media Arts and Design คณะวิจิตรศิลป์ มหาวิทยาลัยเชียงใหม่ จำนวน 24 คน ยื่นฟ้อง รศ.กิตติ มาลีพันธุ์ ผู้อำนวยการหอศิลปวัฒนธรรม มหาวิทยลัยเชียงใหม่, รศ.อัศวิณีย์ หวานจริง คณบดีคณะวิจิตรศิลป์ และศาสตราจารย์คลินิก นายแพทย์นิเวศน์ นันทจิต อธิการบดี มหาวิทยาลัยเชียงใหม่ จากกรณีการไม่อนุญาตให้ใช้นักศึกษาใช้หอศิลปวัฒนธรรมของมหาวิทยาลัยเชียงใหม่ในการจัดแสดงผลงานศิลปนิพนธ์ ระหว่างวันที่ 16 – 22 ต.ค.ที่ผ่านมา ศาลปกครองเชียงใหม่อ่านคำพิพากษาระบุว่า การกระทำของผู้อำนวยการหอศิลปวัฒนธรรม และคณบดีคณะวิจิตรศิลป์ เรื่องที่ไม่มีคำสั่งอนุญาตหรือไม่อนุญาตให้ใช้หอศิลปวัฒนธรรม มหาวิทยาลัยเชียงใหม่ทั้งที่ได้รับคำขอของนักศึกษาผู้ฟ้องคดีแล้วในระยะเวลาตามสมควร ถือเป็นการปฏิบัติหน้าที่ล่าช้าเกินสมควรหรือละเลยการปฏิบัติหน้าที่ตามกฎหมายโดยไม่มีเหตุอันสมควรจริง แต่ข้อเท็จจริงปรากฎว่านักศึกษาผู้ฟ้องคดีทั้งหมดได้ทำการอารยะขัดขืนเข้าไปใช้หอศิลป์จัดแสดงผลงานการเรียนและได้มีอาจารย์ตรวจให้คะแนนผลงานแสดงเป็นที่เรียบร้อยแล้ว จึงเป็นกรณีที่ศาลไม่จำต้องกำหนดคำบังคับให้ผู้อำนวยการหอศิลปวัฒนธรรมและคณบดีคณะวิจิตรศิลป์พิจารณาเรื่องการขอใช้หอศิลปวัฒนธรรมอีกต่อไป เนื่องจากไม่มีผลเป็นการเยียวยาความเดือดร้อนหรือเสียหายของนักศึกษาในคดีนี้อีกต่อไป ส่วนกรณีที่ผู้ถูกฟ้องที่ 3 อธิการบดี มหาวิทยาลัยเชียงใหม่ได้มอบอำนาจให้ผู้อำนวยการหอศิลปวัฒนธรรมและคณบดีคณะวิจิตรศิลป์ ดูแลรับผิดชอบแล้ว จึงไม่มีส่วนเกี่ยวข้องกระทำการหรืองดเว้นกระทำการในกรณีนี้ ผู้ฟ้องคดีจึงไม่มีสิทธิฟ้องอธิการบดี มหาวิทยาลัยเชียงใหม่ได้ ก่อนที่ศาลปกครองเชียงใหม่จะได้มีคำสั่งให้จำหน่ายคดีนี้ออกจากศาล ทนายสิทธิฯ ชี้ศาลสร้างบรรทัดฐานยืนยันสิทธินักศึกษา-อาจารย์ใช้สถานที่หอศิลปฯ ผู้บริหารต้องไม่ยืดเยื้อปิดกั้น ศุภณัฐ บุญสด ทนายความจากศูนย์ทนายความเพื่อสิทธิมนุษยชนซึ่งเป็นทนายความของทางฝั่งนักศึกษาระบุว่า คำพิพากษาในวันนี้ของศาลปกครองถือเป็นการยืนยันสิทธิของตัวนักศึกษาและอาจารย์ที่เข้าไปใช้สถานที่หอศิลปวัฒนธรรม มหาวิทยาลัยเชียงใหม่ ก่อนหน้านี้ว่านักศึกษาและอาจารย์ที่เข้าไปมีสิทธิที่จะใช้สถานที่จริง ดังนั้นกรณีที่ผู้บริหารมหาวิทยาลัยหรือผู้บริหารคณะวิจิตรศิลป์ไปแจ้งความดำเนินคดีกับนักศึกษาและอาจารย์ที่เข้าไปใช้สถานที่จึงต้องคิดให้หนักจากผลคำพิพากษาของศาลปกครองครั้งนี้ เนื่องจากศาลปกครองได้ยืนยันแล้วว่านักศึกษาและอาจารย์ที่เข้าไปใช้สถานที่สามารถมีสิทธิใช้ได้ ทนายความจากศูนย์ทนายความเพื่อสิทธิมนุษยชน กล่าวอีกว่า คดีนี้จะเป็นบรรทัดฐานว่าเมื่อนักศึกษาได้ทำตามระเบียบขั้นตอนที่มหาวิทยาลัยกำหนดแล้ว ผู้บริหารคณะหรือมหาวิทยาลัยไม่ควรใช้วิธีการพิจารณายืดเยื้อเพื่อเป็นการปิดกั้นสิทธิในการแสดงออกของนักศึกษา อาจารย์วิจิตรศิลป์ ระบุการกล่าวหานักศึกษาบุกรุกถือเป็นมิจฉาทิฏฐิ ปฐมพงศ์ มานะกิจสมบูรณ์ อาจารย์ประจำสาขาวิชา Media Arts and Design คณะวิจิตรศิลป์ มช. มีควาเห็นว่า ศาลได้ชี้แจ้งว่าการกระทำของผู้บริหารคณะที่เกิดขึ้นเป็นการกระทำที่ไม่ชอบ ส่งผลให้เกิดความล่าช้าและกระทบต่อการจบการศึกษาของนักศึกษา และการที่ผู้บริหารคณะวิจิตรศิลป์อ้างว่าการที่นักศึกษาและบุคลากรเข้าไปใช้พื้นที่หอศิลปวัฒนธรรมของมหาวิทยาลัยเชียงใหม่เป็นการบุกรุกนั้น นักศึกษาและอาจารย์สาขาวิชา Media Arts and Design มีสิทธิเต็มที่ที่จะเข้าไปในบริเวณนั้น เนื่องสาขาวิชา Media Arts and Design เอง ก็มีพื้นที่อาคารที่ใช้ทำการเรียนการสอนอยู่ภายในบริเวณนั้น การใช้คำว่าบุกรุกจึงเป็นการแสดงถึงมิจฉาทิฏฐิของผู้ที่กล่าวหานักศึกษา ปฐมพงศ์ มานะกิจสมบูรณ์ อาจารย์ประจำสาขาวิชา Media Arts and Design คณะวิจิตรศิลป์ มช. อาจารย์ประจำสาขาวิชา Media Arts and Design มช. ระบุอีกว่า การเข้าไปแสดงผลงานศิลปะของนักศึกษาในกรณีดังกล่าวยังเป็นความจำเป็นอย่างยิ่งยวด เนื่องจากส่งผลกระทบต่อเกรดและการจบการศึกษาของนักศึกษา ทั้งนี้การแสดงผลงานศิลปะของนักศึกษาดังกล่าวยังมิได้ก่อให้เกิดความเสียหายแก่หอศิลปวัฒนธรรมแต่อย่างใด และในฐานะที่เป็นภัณฑารักษ์ของมิวเซียมทั้งในประเทศและต่างประเทศ มิวเซียมหรือหอศิลป์โดยทั่วไปไม่มีสิทธิมาก้าวก่ายหรือขอตรวจสอบรายละเอียดผลงานของศิลปิน เพื่อดูว่าศิลปินทำงานแบบไหน ทำงานการเมืองหรือไม่ สิ่งที่มิวเซียมควรจะรู้มีเพียงรายละเอียดการติดตั้งอย่างคร่าวๆ ของผลงานแต่ละชิ้นของศิลปินเท่านั้น ข่าวการเมืองการศึกษาสิทธิมนุษยชนศาลปกครองเชียงใหม่หอศิลปวัฒนธรรมของมหาวิทยาลัยเชียงใหม่คณะวิจิตรศิลป์ มหาวิทยาลัยเชียงใหม่ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/oo14Pzr9yZg/95799,2021_11_04
