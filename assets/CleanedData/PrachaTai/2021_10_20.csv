title,summary,link,published
ธปท.-สมาคมธนาคารไทยแจงตัดบัตรเครดิต-เดบิตผิดปกติเกินหมื่นใบ ยกระดับป้องกันเข้ม,"Submitted on Wed, 2021-10-20 00:16ธปท. และสมาคมธนาคารไทย แถลงพบการตัดบัตรเครดิต-บัตรเดบิตผิดปกติกว่าหมื่นใบ ยันไม่ใช่ข้อมูลธนาคารรั่ว แต่เกิดจากการสุ่มของมิจฉาชีพ ยกระดับมาตรการป้องกันปัญหา เพิ่มการแจ้งเตือน ได้เงินคืนใน 5 วัน และเพิ่มการยืนยันตัวตนสำหรับร้านออนไลน์ 19 ต.ค. 2564 ธนาคารแห่งประเทศไทยเผยแพร่แถลงข่าวร่วม ระบุว่า ตามที่ ธนาคารแห่งประเทศไทย (ธปท.) และสมาคมธนาคารไทย ชี้แจงกรณีการตัดเงินที่ผิดปกติผ่านบัตรเครดิตและบัตรเดบิตของลูกค้าจำนวนมาก เมื่อวันที่ 17 ต.ค. 2564 ว่ามิได้เกิดจากการรั่วไหลของข้อมูลจากระบบธนาคาร โดยสาเหตุสำคัญเกิดจากการที่มิจฉาชีพสุ่มข้อมูลบัตรและนำไปสวมรอยทำธุรกรรมผ่านร้านค้าออนไลน์ต่างประเทศ ที่ไม่มีการใช้ One Time Password (OTP) ตั้งแต่ต้นเดือน ต.ค. มีบัตรที่มีการใช้งานผิดปกติจากเหตุข้างต้นจำนวน 10,700 ใบ โดยในช่วงสุดสัปดาห์ที่ผ่านมา เป็นรายการใช้จากบัตรเดบิตเป็นส่วนใหญ่ ซึ่งการใช้งานส่วนใหญ่มีจำนวนเงินต่อรายการต่ำ เช่น 1 ดอลลาร์สหรัฐ และมีการใช้เป็นจำนวนหลายๆ ครั้ง ทั้งนี้ ธนาคารมีระบบตรวจจับธุรกรรมที่ผิดปกติ โดยแต่ละธนาคารจะกำหนดเพดานและเงื่อนไขการใช้งานของบัตรตามลักษณะประเภทร้านค้าและประเภทสินค้าแตกต่างกันไป นอกจากนี้ ธปท. และ สมาคมธนาคารไทย ได้ร่วมกันกำหนดมาตรการเพิ่มเติมเพื่อป้องกันและแก้ปัญหา ดังนี้ 1. ยกระดับความเข้มข้นในการตรวจจับธุรกรรมที่ผิดปกติ ให้ครอบคลุมทั้งธุรกรรมที่มีจำนวนเงินต่ำและที่มีความถี่สูง หากพบธุรกรรมที่ผิดปกติ ธนาคารจะระงับการใช้บัตรทันทีและแจ้งลูกค้าในทุกช่องทาง รวมทั้งติดตามเฝ้าระวังรายการธุรกรรมจากต่างประเทศเป็นพิเศษ 2. เพิ่มการแจ้งเตือนลูกค้าในการทำธุรกรรมทุกรายการ ตั้งแต่รายการแรกผ่านช่องทางต่างๆ เช่น ระบบ Mobile banking, อีเมล, หรือ SMS 3. กรณีที่ตรวจสอบพบว่าลูกค้าได้รับผลกระทบจากการทุจริตตามข้างต้น กรณีบัตรเดบิต ลูกค้าจะได้รับการคืนเงินภายใน 5 วันทำการ ส่วนกรณีบัตรเครดิต ธนาคารจะยกเลิกรายการดังกล่าว ลูกค้าไม่ต้องชำระเงินตามยอดเรียกเก็บที่ผิดปกติ และจะไม่มีการคิดดอกเบี้ย 4. ธปท. และสมาคมธนาคารไทยจะเร่งหารือกับผู้ให้บริการเครือข่ายบัตร เช่น Visa Mastercard เพื่อกำหนดให้มีการใช้การยืนยันตัวตนเพิ่มเติม เช่น OTP กับบัตรเดบิตสำหรับร้านค้าออนไลน์ กรณีลูกค้าพบความผิดปกติของธุรกรรมด้วยตนเอง สามารถติดต่อคอลเซ็นเตอร์หรือสาขาของธนาคารผู้ออกบัตร เพื่อแจ้งตรวจสอบและยืนยันความถูกต้องของธุรกรรมในทันที โดยธนาคารจะดูแลแก้ไขปัญหาที่เกิดขึ้นโดยเร็วที่สุด ธปท. และสมาคมธนาคารไทยยังแนะนำว่า สำหรับประชาชนทั่วไป ควรตรวจสอบการทำธุรกรรมของตนเองอย่างสม่ำเสมอ รวมทั้งระมัดระวังการผูกบัตรเดบิตในการทำธุรกรรม โดยเฉพาะกับแพลตฟอร์มที่มีความเสี่ยง เช่น เกมออนไลน์ แพลตฟอร์มที่ไม่มีการยืนยันตัวตนก่อนเข้าใช้งาน หรือไม่มี OTP ทั้งนี้ สำหรับบางธนาคาร ลูกค้ายังสามารถเปิด/ปิดการใช้งานของบัตร หรือเปลี่ยนแปลงวงเงินการใช้บัตร หรืออายัดบัตรได้ด้วยตัวเองผ่านแอปพลิเคชั่นของธนาคาร นอกเหนือจากการติดต่อกับธนาคาร ธปท. และ สมาคมธนาคารไทย ให้ความสำคัญอย่างยิ่งกับความปลอดภัยในการทำธุรกรรมทางการเงิน และการคุ้มครองข้อมูลส่วนบุคคลของลูกค้า โดยธนาคารมีระบบการรักษาความมั่นคงปลอดภัยและมีการตรวจสอบการทำธุรกรรมที่ผิดปกติอย่างต่อเนื่อง ในระยะต่อไป ธปท. และสถาบันการเงินจะร่วมกับหน่วยงานที่เกี่ยวข้องในการยกระดับมาตรการและประสิทธิภาพการตรวจจับและตอบสนองต่อรายการผิดปกติ เพื่อป้องกันและลดผลกระทบจากการเกิดเหตุการณ์ในลักษณะดังกล่าว ข่าวเศรษฐกิจบัตรเครดิตบัตรเดบิตแฮกข้อมูลมิจฉาชีพธนาคารแห่งประเทศไทยธปท.สมาคมธนาคารไทยติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/xHR5BoUDYfM/95544,2021_10_20
ครม.ไฟเขียว เพิ่มวงเงิน 'บัตรสวัสดิการแห่งรัฐ-คนละครึ่ง-ยิ่งใช้ยิ่งได้' และ รักษาระดับการจ้างงาน SMEs,"Submitted on Wed, 2021-10-20 02:13คณะรัฐมนตรีมีมติใช้จ่ายเงินกู้ เพิ่มวงเงิน 'บัตรสวัสดิการแห่งรัฐ-คนละครึ่ง-ยิ่งใช้ยิ่งได้' และ รักษาระดับการจ้างงาน SMEs พร้อมทั้งรับทราบปัญหาโครงการรถไฟความเร็วสูงเชื่อมสามสนามบิน ส่วนของการชำระค่าให้สิทธิร่วมลงทุนในโครงการแอร์พอร์ต เรลลิงก์ เหตุผลกระทบโควิด มอบรฟท. สกพอ. และคณะกรรมการกำกับดูแลฯ พิจารณาเพื่อดำเนินการได้อย่างต่อเนื่องไม่หยุดชะงัก 19 ต.ค.2564 เว็บไซต์สำนักเลขาธิการนายกรัฐมนตรี ทำเนียบรัฐบาล รายงานการประชุมคณะรัฐมนตรี (ครม.) ซึ่งมี พล.อ.ประยุทธ์ จันทร์โอชา นายกรัฐมนตรี เป็นประธานการประชุม โดยมีมติที่น่าสนใจดังนี้ เพิ่มวงเงิน 'บัตรสวัสดิการแห่งรัฐ-คนละครึ่ง-ยิ่งใช้ยิ่งได้' และ รักษาระดับการจ้างงาน SMEs ครม. มีมติอนุมัติตามที่เลขาธิการสภาพัฒนาการเศรษฐกิจและสังคมแห่งชาติ ประธานกรรมการกลั่นกรองการใช้จ่ายเงินกู้เสนอผลการพิจารณาของคณะกรรมการกลั่นกรองการใช้จ่ายเงินกู้ ภายใต้พระราชกำหนดให้อำนาจกระทรวงการคลังกู้เงิน เพื่อแก้ไขปัญหาเศรษฐกิจและสังคมจากการระบาดของโรคติดเชื้อไวรัสโคโรนา 2019 เพิ่มเติม พ.ศ. 2564 (พระราชกำหนดฯ เพิ่มเติม พ.ศ. 2564) ในคราวประชุมครั้งที่ 11/2564 เมื่อวันที่ 15 ตุลาคม 2564 ที่ได้มีมติที่เกี่ยวข้องกับการพิจารณากลั่นกรองความเหมาะสมของข้อเสนอแผนงานหรือโครงการเพื่อขอใช้จ่ายเงินกู้ตามพระราชกำหนดฯ เพิ่มเติม พ.ศ. 2564 ดังนี้ 1. อนุมัติโครงการการเพิ่มวงเงินสนับสนุนโครงการเพิ่มกำลังซื้อให้แก่ผู้มีบัตรสวัสดิการแห่งรัฐ ระยะที่ 3 กรอบวงเงินจำนวน 8,122.3764 ล้านบาท และโครงการเพิ่มวงเงินสนับสนุนโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ กรอบวงเงินจำนวน 1,383.8814 ล้านบาท ของสำนักงานเศรษฐกิจการคลัง กระทรวงการคลัง โดยให้ใช้จ่ายจากเงินกู้ภายใต้แผนงาน/โครงการกลุ่มที่ 2 ตามบัญชีท้ายพระราชกำหนดฯ เพิ่มเติม พ.ศ. 2564 พร้อมทั้งมอบหมายให้กระทรวงการคลัง เร่งดำเนินการเปิดลงทะเบียนกลุ่มผู้มีบัตรสวัสดิการแห่งรัฐ (รอบใหม่) โดยเร็ว และพิจารณาปรับปรุงฐานข้อมูลผู้มีบัตรสวัสดิการแห่งรัฐให้เป็นปัจจุบัน เพื่อให้ภาครัฐสามารถให้ความช่วยเหลือกลุ่มเป้าหมายได้อย่างครอบคลุม 2. อนุมัติโครงการการเพิ่มวงเงินสนับสนุนโครงการคนละครึ่ง ระยะที่ 3 กรอบวงเงินจำนวน 42,000.0000 ล้านบาท ของสำนักงานเศรษฐกิจการคลัง กระทรวงการคลัง โดยให้ใช้จ่ายจากเงินกู้ภายใต้แผนงาน/โครงการกลุ่มที่ 3 ตามบัญชีท้ายพระราชกำหนดฯ เพิ่มเติม พ.ศ. 2564 3. อนุมัติโครงการการเพิ่มวงเงินสนับสนุนโครงการยิ่งใช้ยิ่งได้ กรอบวงเงิน 3,000.0000 ล้านบาท ของสำนักงานเศรษฐกิจการคลัง กระทรวงการคลัง โดยให้ใช้จ่ายจากเงินกู้ภายใต้แผนงานหรือโครงการกลุ่มที่ 3 ตามบัญชีท้ายพระราชกำหนดฯ เพิ่มเติม พ.ศ. 2564 พร้อมทั้งมอบหมายให้สำนักงานเศรษฐกิจการคลัง จัดทำรายงานสรุปผลการดำเนินโครงการฯ ณ สิ้นเดือนพฤศจิกายน 2564 และในกรณีที่สำนักงานเศรษฐกิจการคลัง พิจารณาแล้วเห็นว่าไม่สามารถดำเนินโครงการฯ ได้ตามเป้าหมาย เห็นควรให้สำนักงานเศรษฐกิจการคลัง พิจารณาปรับลดกรอบวงเงินของโครงการฯ ให้คงเหลือตามความเหมาะสมและความจำเป็นเสนอคณะกรรมการฯ พิจารณาตามขั้นตอนของระเบียบสำนักนายกรัฐมนตรีว่าด้วยการดำเนินการตามแผนงานหรือโครงการภายใต้พระราชกำหนดฯ เพิ่มเติม พ.ศ. 2564 (ระเบียบสำนักนายกรัฐมนตรีฯ เพิ่มเติม พ.ศ. 2564) ต่อไป 4. อนุมัติโครงการส่งเสริมและรักษาระดับการจ้างงานในธุรกิจ SMEs กรอบวงเงินจำนวน 37,521.6900 ล้านบาท ของกรมการจัดหางาน กระทรวงแรงงาน โดยใช้จ่ายจากเงินกู้ภายใต้แผนงาน/โครงการกลุ่มที่ 3 ตามบัญชีท้ายพระราชกำหนดฯ เพิ่มเติม พ.ศ. 2564 พร้อมทั้งมอบหมายให้กรมการจัดหางาน กำหนดเงื่อนไขให้นายจ้างที่ประสงค์เข้าร่วมโครงการต้องลงทะเบียนและจัดส่งข้อมูลผ่านระบบ e-Service รวมถึงประสานสำนักงานประกันสังคมในการเร่งประชาสัมพันธ์ให้นายจ้างกลุ่มเป้าหมายทราบถึงขั้นตอนดังกล่าว และอำนวยความสะดวกให้แก่ผู้ประกอบการขนาดเล็กที่ต้องการได้รับความช่วยเหลือในการจัดส่งข้อมูลผ่านระบบ e-Service เพื่อให้กรมการจัดหางาน สามารถจ่ายเงินอุดหนุนได้อย่างรวดเร็ว มีประสิทธิภาพ และสอดคล้องกับแผนการดำเนินงานตามข้อเสนอโครงการ รวมถึงจะช่วยส่งเสริมนโยบายการให้บริการภาครัฐผ่านระบบอิเล็กทรอนิกส์ 5. มอบหมายให้สำนักงานเศรษฐกิจการคลังเป็นหน่วยงานรับผิดชอบโครงการตามข้อ 1, 2 และ 3 และดำเนินการจัดทำความต้องการใช้จ่ายเป็นรายวัน รวมทั้งมอบหมายให้กรมการจัดหางาน เป็นหน่วยงานรับผิดชอบโครงการตามข้อ 4 และดำเนินการจัดทำความต้องการใช้จ่ายเป็นรายสัปดาห์ เพื่อให้สำนักงานบริหารหนี้สาธารณะ สามารถจัดหาเงินกู้เพื่อใช้จ่ายโครงการตามแผนการใช้จ่ายเงินที่เกิดขึ้นจริง ซึ่งจะช่วยลดค่าใช้จ่ายทางการเงินของภาครัฐ พร้อมทั้งปฏิบัติตามข้อ 15 ของระเบียบสำนักนายกรัฐมนตรีฯ เพิ่มเติม พ.ศ. 2564 โดยเคร่งครัดตามขั้นตอนต่อไป รับทราบปัญหาโครงการรถไฟความเร็วสูงเชื่อมสามสนามบิน ส่วนของการชำระค่าให้สิทธิร่วมลงทุนในโครงการแอร์พอร์ต เรลลิงก์ เหตุผลกระทบโควิด ครม. รับทราบแนวทางแก้ไขปัญหาผลกระทบจากโควิด-19 ของโครงการรถไฟความเร็วสูงเชื่อมสามสนามบินตามมติคณะกรรมการนโยบายเขตพัฒนาพิเศษภาคตะวันออก ครั้งที่ 3/2564 และมอบหมายให้การรถไฟแห่งประเทศไทย และสำนักงานคณะกรรมการนโยบายเขตพัฒนาพิเศษภาคตะวันออก (สกพอ.) ร่วมกันดำเนินงานโดยเร็ว เพื่อให้บริการแอร์พอร์ต เรลลิงก์ ดำเนินการได้อย่างต่อเนื่องไม่หยุดชะงักตามที่ สกพอ. เสนอ 1. รับทราบปัญหาโครงการรถไฟความเร็วสูงเชื่อมสามสนามบิน ในส่วนของการชำระค่าให้สิทธิร่วมลงทุนในโครงการแอร์พอร์ต เรลลิงก์เนื่องจากสถานการณ์ผลกระทบโควิด-19 ดังนี้ 1) บริษัท เอเชีย เอรา วัน จำกัด (เอกชนคู่สัญญา) มีหนังสือหารือผลกระทบอันเนื่องมาจากสภาพเศรษฐกิจตกต่ำที่มีผลกระทบต่อการดำเนินโครงการรถไฟความเร็วสูงเชื่อมสามสนามบินเพื่อปรับปรุงข้อกำหนดและเงื่อนไขของสัญญาร่วมลงทุนโครงการรถไฟความเร็วสูงเชื่อมสามสนามบินซึ่งเป็นผลกระทบที่เกิดขึ้นจริงจากเหตุสุดวิสัย (ภาวะการแพร่ระบาดของโรคโควิด-19) โดยขอให้ภาครัฐพิจารณากำหนดมาตรการเยียวยาโครงการฯ โดยขอขยายระยะเวลาการชำระค่าให้สิทธิร่วมลงทุนในโครงการแอร์พอร์ต เรลลิงก์ จนกว่าจะได้ข้อยุติในการแก้ไขสัญญาร่วมลงทุน และกำหนดมาตรการเยียวยาอื่น ได้แก่ การปรับเปลี่ยนวิธีการชำระเงินร่วมลงทุนโครงการ (PIC) และการขยายระยะเวลาโครงการฯ 2) คณะกรรมการบริหารสัญญาโครงการรถไฟความเร็วสูงเชื่อมสามสนามบิน (คณะกรรมการบริหารสัญญาฯ) มีการประชุมเพื่อพิจารณาตามข้อเท็จจริงที่เกิดขึ้น และเห็นว่าสถานการณ์แพร่ระบาดของโควิด-19 เป็นเหตุการณ์ที่คู่สัญญาทั้งสองฝ่ายไม่อาจคาดการณ์ได้ก่อนลงนามสัญญา และมีผลกระทบเกิดขึ้นจริง จึงมีมติเห็นชอบหลักการเยียวยาผลกระทบของโควิด-19 ในส่วนของค่าสิทธิแอร์พอร์ต เรลลิงก์ แก่เอกชนคู่สัญญาและแนวทางดำเนินการระหว่างกระบวนการแก้ไขสัญญาร่วมลงทุนฯ 3) คณะกรรมการกำกับดูแลโครงการรถไฟความเร็วสูงเชื่อมสามสนามบิน (คณะกรรมการกำกับฯ) มีการประชุมพิจารณาเรื่องหลักการเยียวยาผลกระทบของโควิด-19 ในส่วนของค่าสิทธิโครงการแอร์พอร์ต เรลลิงก์ แก่เอกชนคู่สัญญาและแนวทางดำเนินการระหว่างกระบวนการแก้ไขสัญญาร่วมลงทุนฯ ตามความเห็นของคณะกรรมการบริหารสัญญาฯ โดยคณะกรรมการกำกับฯ เห็นด้วยกับหลักการตามคณะกรรมการบริหารสัญญาฯ โดยมีความเห็นเพิ่มเติมว่า เรื่องที่เอกชนคู่สัญญาไม่สามารถชำระค่าให้สิทธิร่วมลงทุนในโครงการแอร์พอร์ต เรลลิงก์ ตามสัญญาร่วมลงทุนฯ ที่จะถึงกำหนดชำระในวันที่ 24 ตุลาคม 2564 เนื่องจากสถานการณ์โรคระบาดของโควิด-19 นั้น ไม่ถือว่าเป็นเหตุสุดวิสัยหรือเหตุผ่อนผันในการไม่ชำระเงินใด ๆ ตามสัญญาร่วมลงทุนฯ 2. มอบหมายให้ รฟท. สกพอ. และคณะกรรมการกำกับดูแลฯ พิจารณาดำเนินการแก้ไขปัญหา ให้เป็นไปตามขั้นตอนกฎหมายที่เกี่ยวข้อง ทั้งนี้ หากมีความจำเป็นต้องแก้ไขสัญญาร่วมลงทุนฯ ก็ขอให้ดำเนินการตามกระบวนการแก้ไขสัญญาร่วมลงทุนฯ ตามกฎหมายที่เกี่ยวข้องให้ครบถ้วนก่อนนำเสนอ ครม. รวมทั้ง 3. มอบหมายให้การรถไฟแห่งประเทศไทย (รฟท.) สกพอ. และเอกชนคู่สัญญา เข้าดำเนินการเพื่อแก้ไขการดำเนินการกรณีแอร์พอร์ต เรลลิงก์ เป็นการเร่งด่วน เพื่อให้บริการแอร์พอร์ต เรลลิงก์ ดำเนินการได้อย่างต่อเนื่องไม่หยุดชะงัก ข่าวเศรษฐกิจเงินกู้บัตรสวัสดิการแห่งรัฐคนละครึ่งรักษาระดับการจ้างงานSMEsโครงการรถไฟความเร็วสูงเชื่อมสามสนามบินติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/UM4a-pHE58w/95545,2021_10_20
ครม.มติรับทราบผลการศึกษาจัดตั้ง 'นิคมอุตสาหกรรมราชทัณฑ์' นำร่อง 4 จังหวัด พร้อมเมนูดึงดูดการลงทุน,"Submitted on Wed, 2021-10-20 02:36เปิดข้อเสนอ มาตรการและสิทธิประโยชน์เพื่อดึงดูดการลงทุน เช่น บริการสิทธิประโยชน์ จัดหาที่ดินและพัฒนาเพื่อจัดตั้งเป็นนิคมฯ อนุญาตจัดตั้งโรงไฟฟ้าเอกชนรายเล็กหรือแสงอาทิตย์ เขตปลอดอากร แก้ไขผังเมืองรวมจังหวัดให้เป็นพื้นที่สีม่วง 19 ต.ค.2564 เว็บไซต์สำนักเลขาธิการนายกรัฐมนตรี ทำเนียบรัฐบาล รายงานการประชุมคณะรัฐมนตรี (ครม.) ซึ่งมี พล.อ.ประยุทธ์ จันทร์โอชา นายกรัฐมนตรี เป็นประธานการประชุม โดยมีมติหนึ่งที่น่าสนใจคือ ครม.มีมติรับทราบผลการศึกษาแนวทางการจัดตั้งนิคมอุตสาหกรรมราชทัณฑ์ ตามที่กระทรวงยุติธรรม เสนอ สำหรับแนวทางการจัดตั้งนิคมฯ และแนวทางการสนับสนุนของการนิคมอุตสาหกรรมแห่งประเทศไทย นั้น ให้การนิคมอุตสาหกรรมแห่งประเทศไทย และหน่วยงานที่เกี่ยวข้องพิจารณาดำเนินการตามความจำเป็นเหมาะสม โดยให้ดำเนินการให้ถูกต้อง เป็นไปตามขั้นตอนของกฎหมาย ระเบียบ หลักเกณฑ์ และมติคณะรัฐมนตรีที่เกี่ยวข้องอย่างเคร่งครัด และ ให้กระทรวงยุติธรรม และหน่วยงานที่เกี่ยวข้องรับความเห็นหน่วยงานไปพิจารณาดำเนินการต่อไป โดยรายงานรายละเอียดว่า กระทรวงยุติธรรม มีแนวคิด/นโยบายในด้านการพัฒนาพฤตินิสัยผู้ต้องขัง ซึ่งมีวัตถุประสงค์เพื่อแก้ไขปัญหาผู้ต้องขังล้นเรือนจำ และเป็นการฝึกทักษะอาชีพ พัฒนาและยกระดับฝีมือแรงงาน ตลอดจนสร้างผู้พ้นโทษให้เป็นผู้ประกอบการรายใหม่และเป็นการสร้างอาชีพในอนาคต ซึ่งจะเป็นปัจจัยที่ส่งเสริมให้อัตราการกระทำผิดซ้ำลดลงและเป็นการคืนคนดีสู่สังคมอย่างยั่งยืน โดยความร่วมมือและขับเคลื่อนไปกับภาคเอกชนหรือผู้ประกอบการและหน่วยงานที่เกี่ยวข้องอย่างเป็นระบบ เพื่อส่งเสริมและดึงดูดให้ผู้ประกอบการเข้าไปลงทุนในเขตพื้นที่ที่จัดสรรไว้สำหรับเป็นนิคมอุตสาหกรรมที่มีการบริการสิ่งอำนวยความสะดวกแก่ผู้ประกอบการ และจะมีการส่งแรงงานซึ่งเป็นผู้ที่อยู่ในระหว่างพักการลงโทษที่ได้รับการพัฒนาทักษะฝีมือและมีความสมัครใจเข้าไปทำงานในสถานประกอบการที่มีความพร้อมในการรับคนเหล่านั้นเข้าไปทำงานหรือร่วมทำงานกับแรงงานทั่วไป ภายใต้ชื่อ “นิคมอุตสาหกรรมราชทัณฑ์” เพื่อเป็นทางเลือกให้แก่ผู้ประกอบการ ทั้งนี้เพื่อให้แนวคิด/นโยบายโครงการจัดตั้งนิคมฯ มีความเป็นรูปธรรมมากขึ้น กระทรวงยุติธรรมจึงได้ทำการศึกษาแนวทางการจัดตั้งนิคมฯ ซึ่งผลจากการศึกษาพบว่า โครงการจัดตั้งนิคมฯ เป็นโครงการที่จะช่วยส่งเสริมแนวคิดการสร้างคุณภาพชีวิตที่ดีให้แก่ผู้พ้นโทษได้ และยังเป็นการสร้างความมั่นคงทางแรงงานให้แก่ผู้ประกอบการ โดยผลจากการรับฟังความคิดเห็นของผู้มีส่วนได้ส่วนเสียและผู้เกี่ยวข้อง ทั้งภาครัฐ ภาคเอกชน ภาคประชาชน และผู้ต้องขัง สนับสนุนให้ดำเนินโครงการดังกล่าว ซึ่งมีสาระสำคัญสรุปและเผยแพร่ในเว็บไซต์ของทำเนียบรัฐบาล ดังนี้ ผลการศึกษาแนวทางการจัดตั้งนิคมอุตสาหกรรมราชทัณฑ์ วัตถุประสงค์ เพื่อแก้ปัญหาผู้ต้องขังล้นเรือนจำ เพื่อฝึกทักษะอาชีพ พัฒนายกระดับฝีมือแรงงานและสร้าง ผู้พ้นโทษให้เป็นผู้ประกอบการรายใหม่และเป็นการสร้างอาชีพในอนาคตเพื่อลดจำนวนอัตราการกระทำผิดซ้ำของผู้ต้องขัง กลุ่มเป้าหมาย ผู้พ้นโทษและผู้อยู่ระหว่างพักการลงโทษหรือลดวันต้องโทษ หน่วยดำเนินการ กระทรวงยุติธรรม (กรมราชทัณฑ์) ร่วมกับ การริคมอุตสาหกรรมแห่งประเทศไทย กนอ. และผู้ประกอบการภาคเอกชน โดย กนอ. ทำหน้าที่ตรวจสอบและกำกับดูแลเพื่อให้เป็นไปตามหลักเกณฑ์ เงื่อนไข และวิธีการในการจัดตั้งหรือขยายนิคมอุตสาหกรรม หน่วยบริหารโครงการ ตามผลการศึกษาฯ เห็นว่า ควรดำเนินการในรูปแบบองค์การมหาชน แต่โดยที่คณะกรรมการพัฒนาและส่งเสริมองค์การมหาชน [รองนายกรัฐมนตรี (วิษณุ เครืองาม) เป็นประธาน] ในการประชุมครั้งที่ 4/2564 เมื่อวันที่ 16 กรกฎาคม 2564 มีมติไม่เห็นควรให้จัดตั้งองค์การส่งเสริมการกลับคืนสู่สังคม (องค์การมหาชน) ในขณะนี้ เนื่องจากยังต้องพิสูจน์ให้เห็นถึงความเป็นไปได้ในทางปฏิบัติ แต่โดยที่ภารกิจนี้เป็นภารกิจที่มีความสำคัญจึงเสนอให้มีการดำเนินการในรูปแบบหน่วยบริการรูปแบบพิเศษ (Special Delivery Unit: SDU) ภายใต้สำนักงานปลัดกระทรวงยุติธรรมเพื่อทดลองการดำเนินการตามแนวคิดดังกล่าว ดังนั้น ในระยะเริ่มต้นกระทรวงยุติธรรมจะดำเนินการ โดยจัดให้มีคณะกรรมการขับเคลื่อนโครงการจัดตั้งนิคมอุตสาหกรรมขึ้นคณะหนึ่งเพื่อทำหน้าที่ประสานงานระหว่าง กนอ. ผู้ประกอบการภาคเอกชน และหน่วยงานต่าง ๆ ที่เกี่ยวข้องเพื่อให้การจัดตั้งนิคมอุตสาหกรรมเกิดขึ้นอย่างเป็นรูปธรรม และพัฒนาขึ้นเป็นหน่วยงานในสังกัดสำนักงานปลัดกระทรวงยุติธรรมในรูปแบบของหน่วยบริการรูปแบบพิเศษเพื่อรับผิดชอบภารกิจและบริหารจัดการในอนาคต พื้นที่นำร่องต้นแบบ 4 แห่ง1. เรือนจำจังหวัดสมุทรสาคร (เรือนจำชั่วคราวบางหญ้าแพรก)2. เรือนจำกลางชลบุรี (เรือนจำชั่วคราวบ้านบึง)3. เรือนจำกลางสมุทรปราการ (เรือนจำชั่วคราวคลองด่าน)4. เรือนจำกลางระยอง (เรือนจำชั่วคราวเขาไม้แก้ว) รูปแบบ 3 รูปแบบ ได้แก่1. การพัฒนานิคมอุตสาหกรรมภายนอกเรือนจำโดยร่วมกับ กนอ. (ที่ราชพัสดุของหน่วยงานอื่น) โดย กระทรวงยุติธรรมเป็นผู้จัดหาพื้นที่ที่เหมาะสม ซึ่งอาจดำเนินการในลักษณะของการเช่าที่ราชพัสดุในราคาถูกและนำมาพัฒนาสาธารณูปโภคพื้นฐานและเปิดพื้นที่ให้สถานประกอบการเช่าใช้ประกอบการหรือเปิดเชิญชวนเอกชนผู้สนใจโดยอาจมีสิทธิประโยชน์ต่าง ๆ เพื่อจูงใจด้วย ทั้งนี้ จะต้องมีการจัดพื้นที่บริเวณที่พักอาศัยไว้รองรับให้ผู้กระทำผิดด้วย นอกจากนี้ อาจเปิดเขตพื้นที่พิเศษภายในนิคมอุตสาหกรรมเพื่อพัฒนาเป็นนิคมฯ เฉพาะในพื้นที่นิคมอุตสาหกรรมต่าง ๆ ที่มีอยู่แล้ว และยังมีพื้นที่ว่างที่ยังเหลืออยู่ โดยให้สิทธิประโยชน์แก่ผู้ประกอบการเพื่อจูงใจในการเข้ามาลงทุนในนิคมฯ2. การจัดตั้งนิคมฯ ภายในพื้นที่เรือนจำ (ที่ราชพัสดุของกรมราชทัณฑ์) โดย กระทรวงยุติธรรมจะเป็นผู้เช่าที่ราชพัสดุจากกรมราชทัณฑ์ในราคาถูกแล้วเชิญชวนเอกชนมาร่วมลงทุน โดยรัฐเป็นผู้ลงทุนด้านพื้นที่การก่อสร้างอาคาร และพื้นที่พักอาศัยสำหรับดูแลผู้กระทำผิด โดยให้เอกชนลงทุนเครื่องจักร วิธีการผลิต และแหล่งรับซื้อผลิตภัณฑ์หรือหากมีผู้ประกอบการรายใดพร้อมลงทุนทั้งหมดอาจเป็นการร่วมลงทุนในรูปแบบอื่น ๆ ทั้งนี้ จะมีการดำเนินการในลักษณะของการจัดตั้งนิคมอุตสาหกรรมการเกษตรหรือนิคมอุตสาหกรรมเชิงท่องเที่ยวและสุขภาพ3. การใช้พื้นที่เอกชนเป็นนิคมฯ จะดำเนินการในลักษณะของการเชิญชวนผู้ประกอบการซึ่งเป็นนักพัฒนาอสังหาริมทรัพย์ที่มีความเชี่ยวชาญในการพัฒนานิคมอุตสาหกรรมเป็นผู้จัดหาที่ดินของเอกชนและพัฒนาเป็นนิคมฯ โดยมีสิทธิประโยชน์จูงใจพิเศษในกรณีที่เป็นนิคมอุตสาหกรรมเพื่อรองรับกลุ่มผู้ด้อยโอกาสดังกล่าว บทบาทของ กระทรวงยุติธรรม 1. ส่งเสริมและดึงดูดให้ผู้ประกอบการภาคเอกชนเข้าลงทุนในเขตนิคมฯ ที่จะจัดตั้งขึ้น ประสานงานและอำนวยความสะดวกให้แก่ผู้ประกอบการและ กนอ. ในการอนุมัติ อนุญาตหรือการดำเนินการใด ๆ ที่เอื้อต่อการประกอบการ2. เตรียมความพร้อมด้านแรงงานเพื่อป้อนเข้าสู่นิคมฯ โดยเชื่อมต่อกันทั้งระบบตั้งแต่พ้นโทษ ยังมีสถานะเป็นผู้ต้องขังอยู่ในเรือนจำ จนเข้าสู่ระบบการพัฒนาอาชีพในนิคมฯ ภายหลังจากปล่อยตัวไปแล้ว ควบคู่กับระบบการดูแลผู้กระทำผิดหลังปล่อยตัวทั้งระบบ โดยดำเนินการตามขั้นตอน ดังนี้ 2.1 การรับตัวผู้ต้องขังเข้าใหม่ การคัดกรอง จำแนก แยกกลุ่ม ซึ่งจะดำเนินการ (1) ควบคุมแบบเข้มข้น และ (2) พัฒนาพฤตินิสัยและพัฒนาอาชีพเพื่อวางแผนกำหนดอาชีพและลักษณะงานให้เหมาะสม 2.2 การฝึกงานในศูนย์เตรียมความพร้อมด้านฝึกทักษะการทำงานเป็นเวลา 2 ปี สำหรับผู้ต้องขังที่เข้าเกณฑ์จะครบกำหนดปล่อยตัว โดยเป็นผู้ต้องขังชั้นกลางขึ้นไปหรือเหลือโทษจำคุกต่อไปไม่เกิน 7 ปี 2.3 เข้าโครงการพักการลงโทษ กรณีมีเหตุพิเศษ ด้านการฝึกทักษะการทำงานในนิคมอุตสาหกรรม โดยมีหลักเกณฑ์ ดังนี้ (1) ผู้ต้องขังชั้นกลางขึ้นไป เหลือโทษจำคุกต่อไป ไม่เกิน 5 ปี (2) มีคุณสมบัติอื่นตามหลักเกณฑ์พักการลงโทษกรณีมีเหตุพิเศษของกรมราชทัณฑ์ ทั้งนี้ สามารถปรับเกณฑ์การเข้าสู่การพิจารณาพักการลงโทษหรือลดวันต้องโทษเป็นกรณีพิเศษ เพื่อเพิ่มโอกาสเข้าถึงของผู้ต้องขังในการเข้าร่วมโครงการ 2.4 การทำงานจริงในนิคมอุตสาหกรรม (สถานที่ทำงาน สถานที่พักพิง และที่อยู่อาศัย) เมื่อผู้ต้องขังผ่านการฝึกงานในศูนย์เตรียมความพร้อมฯ เป็นเวลา 2 ปีแล้ว จะได้รับการพิจารณาพักการลงโทษ 5 ปี และติดอุปกรณ์ควบคุมตัวอิเล็กทรอนิกส์ตามเงื่อนไขการคุมประพฤติ และเข้าไปทำงานในนิคมฯ ที่จัดตั้งขึ้นในพื้นที่นำร่องที่กำหนดเป็นเวลา 5 ปี หากครบกำหนดก็สามารถทำงานต่อกับนิคมฯ ได้ แนวทางการดำเนินงาน 1. การจัดตั้งนิคมฯ จะเป็นการลงทุนร่วมกับภาคธุรกิจเอกชนเพื่อให้สามารถเลี้ยงตัวเองได้ ส่วนการบริหารจัดการองค์กรจะดำเนินการโดยเรียกเก็บค่าบริหารพื้นที่ในระยะยาวโดยใช้การสนับสนุนจากภาครัฐเพื่อให้เกิดแรงจูงใจของภาคธุรกิจในการร่วมลงทุน2. คัดเลือกผู้ประกอบธุรกิจที่เน้นนวัตกรรม แรงงานใช้ฝีมือและรูปแบบธุรกิจที่ทันสมัย โดยจะพิจารณากำหนดค่าจ้างในอัตราก้าวหน้าในลักษณะของการเพิ่มค่าจ้างแรงงานตามระดับทักษะฝีมือและประสบการณ์ในการทำงานได้3. อาจใช้พื้นที่การฝึกงานตั้งแต่เป็นผู้ต้องขังภายในแดนควบคุมและจัดพื้นที่นิคมฯ นอกแดนควบคุม และควรมีการจัดหาที่พักอาศัยเป็นที่พักพิงให้แก่ผู้กระทำผิดในระหว่างฝึกงานและทำงานภายในนิคมฯ4. กรณีที่มีผู้เข้าร่วมมากพอ/เป็นนิคมอุตสาหกรรมเพื่อการท่องเที่ยวอาจจัดพื้นที่สำหรับการฝึกอาชีพค้าขายและอาชีพบริการอิสระต่าง ๆ เพื่อให้บริการภายในนิคมฯ ควบคู่กันเพื่อส่งเสริมทักษะอาชีพด้านการประกอบอาชีพอิสระ และอาจมีการสนับสนุนเงินทุนประกอบอาชีพเพื่อให้มั่นใจว่าจะมีทุนไปใช้ในการประกอบอาชีพ มาตรการและสิทธิประโยชน์เพื่อดึงดูดการลงทุน กนอ. - จัดให้มีและให้บริการสิทธิประโยชน์ที่สอดคล้องกับความต้องการของผู้ประกอบการในนิคมอุตสาหกรรม ตลอดจนควบคุม กำกับดูแล และประสานการจัดการด้านสิ่งแวดล้อมและความปลอดภัยของนิคมฯ ให้เป็นไปตามกฎหมาย- จัดหาที่ดินและพัฒนาเพื่อจัดตั้งเป็นนิคมอุตสาหกรรม- สนับสนุนและส่งเสริมการจัดตั้งนิคมอุตสาหกรรมในรูปแบบการร่วมทุนและร่วมดำเนินงานที่สามารถรองรับการลงทุนของภาคอุตสาหกรรมและภาคบริการเป้าหมายของประเทศ- จัดตั้งและพัฒนาท่าเรืออุตสาหกรรมเพื่อรองรับและสนับสนุนการดำเนินงานของนิคมอุตสาหกรรมตามนโยบายการพัฒนาพื้นที่ของประเทศ- จัดให้มีบริการระบบสาธารณูปโภคและสิ่งอำนวยความสะดวกที่เอื้อต่อการประกอบกิจการในนิคมอุตสาหกรรม- ให้บริการอนุมัติ อนุญาต และกำกับดูแลการประกอบกิจการของผู้ประกอบการในนิคมอุตสาหกรรม- อนุญาตให้ผู้พัฒนาโครงการนิคมอุตสาหกรรมจัดตั้งโรงไฟฟ้า SPP (Small Power Producer หรือผู้ผลิตไฟฟ้าเอกชนรายเล็ก) หรือแสงอาทิตย์เพื่อจำหน่ายและใช้ในนิคมอุตสาหกรรม โดยได้รับการสนับสุนนจากการไฟฟ้าฝ่ายผลิตแห่งประเทศไทยและการไฟฟ้าส่วนภูมิภาคในการรับซื้อคืน การเดินสายส่งไฟฟ้า และการจัดให้มีระบบไฟฟ้าสำรองในกรณีฉุกเฉินในราคาปกติ และได้รับยกเว้นค่าธรรมเนียมที่เรียกเก็บ- จัดให้มีเขตปลอดอากรตามกฎหมายว่าด้วยการศุลกากร และอำนวยความสะดวกแก่ผู้ประกอบการในการจัดตั้งเขตปลอดอากร- จัดให้มีสถานีรถไฟหรือท่าเทียบเรือเพื่อการขนส่งหรือขนถ่ายสินค้าในพื้นที่นิคมอุตสาหกรรมหรือพื้นที่ใกล้เคียง- จัดให้มีพื้นที่อยู่อาศัยของคนงานและครอบครัว โดยเสียค่าเช่า ค่าน้ำ ค่าไฟฟ้า (มีส่วนลด)- ยกเว้นค่าใช้จ่ายร่วมดำเนินงานนิคมอุตสาหกรรมให้แก่ผู้พัฒนานิคมอุตสาหกรรม เช่น ค่าธรรมเนียมและบริการร่วมดำเนินงาน เป็นต้น- ให้การสนับสนุนการแก้ไขผังเมืองรวมจังหวัดให้เป็นพื้นที่สีม่วง โดยให้ มท. (กรมโยธาธิการและผังเมือง) เร่งรัดขั้นตอนการดำเนินงานตามกฎหมายผังเมืองเป็นกรณีพิเศษ เพื่อลดระยะเวลาในการใช้พื้นที่เป็นที่ก่อตั้งนิคมอุตสาหกรรม- ยกเว้นภาษีส่วนบุคคลให้แก่แรงงานในโครงการที่เป็นผู้พ้นโทษเป็นระยะเวลา 3 ปี- จัดหาพื้นที่เพื่อเป็นการสนับสนุนกลุ่มอุตสาหกรรม SMEs ในการเช่าพื้นที่หรือเช่าอาคารและสามารถซื้อพื้นที่หรืออาคารได้ในภายหลัง และการเข้าถึงแหล่งเงินทุนในอัตราดอกเบี้ยถูก- พิจารณาสิทธิประโยชน์โดยไม่จำกัดประเภทกิจการแก่ผู้ประกอบการในเขตอุตสาหกรรมทั่วไป/เขตประกอบการเสรี แต่ต้องอยู่ภายใต้กรอบของรายงานการประเมินผลกระทบสิ่งแวดล้อม (ถ้ามี) และผังเมืองรวมจังหวัด- ให้สิทธิประโยชน์สำหรับผู้ประกอบการรายย่อยในเขตพาณิชยกรรมและคนงานในนิคมฯ ในการยกเว้น/ลดภาษีเงินได้บุคคลธรรมดาและการเข้าถึงสินเชื่อบุคคลดอกเบี้ยต่ำ งบประมาณและภาระทางการเงิน กระทรวงยุติธรรมไม่มีอำนาจจัดสรรงบประมาณเพื่อการลงทุนในนิคมอุตสาหกรรมหรือก่อให้เกิดภาระทางการเงินแก่ภาครัฐ แต่ กระทรวงยุติธรรมตั้งเป้าหมายที่จะพัฒนาและส่งผู้ที่ได้รับการพักการลงโทษเข้าไปทำงานในสถานประกอบการให้ได้จำนวน 16,000 คน/ปี ซึ่งเมื่อเปรียบเทียบกับงบประมาณที่ภาครัฐจะต้องใช้ในการดูแลผู้ต้องขังที่อยู่ในเรือนจำ เฉลี่ย 21,000 บาท/คน/ปี จะทำให้ภาครัฐประหยัดงบประมาณที่ใช้ดูแลผู้ต้องขังในเรือนจำประมาณ 336 ล้านบาท/ปี ข่าวเศรษฐกิจนิคมอุตสาหกรรมราชทัณฑ์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/24L8-Ikog3s/95546,2021_10_20
หนังสือในมือเจ้าหน้าที่ 2 เล่มจากที่เกิดเหตุ 6 ตุลา 19 | อ่านให้ฟัง,"Submitted on Wed, 2021-10-20 09:19 ภาพถ่ายเจ้าหน้าที่ตำรวจในเหตุการณ์ 6 ตุลาคม 2519 พร้อมชูหนังสือ 2 เล่มที่ว่านั้นคือ ""ด้วยเลือดและชีวิต : รวมเรื่องสั้นเวียดนาม"" ผลงานแปลของจิตร ภูมิศักดิ์ และ ""คติพจน์ประธานเหมาเจ๋อตุง"" โดยชะตากรรมของหนังสือทั้ง 2 เล่มหลังเหตุการณ์ 6 ตุลา 19 เคยถูกประกาศให้เป็นหนังสือต้องห้าม ปัจจุบันเป็นหนังสือที่สามารถยืมได้ในห้องสมุด ม.ธรรมศาสตร์ รวมทั้งมีจำหน่ายอยู่ในเว็บขายหนังสือเก่า อ่านทั้งหมดได้ที่: https://prachatai.com/journal/2017/10/73565 ประชาไท #อ่านให้ฟัง หยิบบทความที่น่าสนใจมาอ่านให้คุณฟัง แบบไม่ต้องอ่าน ข่าวการเมืองสังคมสิทธิมนุษยชนความมั่นคงPrachatai Podcastpodcastอ่านให้ฟังมัลติมีเดีย6 ตุลา 19ด้วยเลือดและชีวิตติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/5yUQ746_VtY/95547,2021_10_20
เยอรมนีครองแชมป์ประเทศปลายทางที่ผู้ลี้ภัยขอเดินทางเข้ามากที่สุดในโลก,"Submitted on Wed, 2021-10-20 12:08ภาพปกโดย Tobias Nordhausen ข้อมูลสถิติระบุว่าเยอรมนียังคงเป็นประเทศในสหภาพยุโรปที่มีผู้ขอลี้ภัยเข้าประเทศในฐานะจุดหมายปลายทางมากที่สุด ขณะที่กรีซ อิตาลี และสเปน ยังคงเป็นประเทศทางผ่านที่มีผู้อพยพและผู้ขอลี้ภัยจำนวนมากเดินทางเข้าออก ด้านเบลารุสกลายเป็นประเทศทางผ่านแห่งใหม่ที่ผู้อพยพนิยมใช้ในช่วงไม่กี่เดือนที่ผ่านมา ซึ่งยูโรโพล (Europol) ระบุว่ารัฐบาลเผด็จการเบลารุสผลักดันผู้ลี้ภัยเข้าเยอรมนีอย่างผิดกฎหมาย 20 ต.ค. 2564 ข้อมูลของสำนักงานว่าด้วยกิจการการย้ายถิ่นและผู้ลี้ภัยแห่งสหพันธรัฐเยอรมนี (BAMF) ระบุว่าข้อมูลตั้งแต่ต้นปีถึงถึงปลายเดือน ก.ย. 2564 พบว่ามีผู้ทำเรื่องขอลี้ภัยในเยอรมนีมากถึง 100,278 ราย ทำให้ในปี 2564 เยอรมนียังคงครองแชมป์เป็นประเทศที่มีผู้ทำเรื่องขอลี้ภัยเข้ามามากที่สุด โดยจำนวนผู้ขอลี้ภัยในปีนี้มากกว่าปีที่แล้วในช่วงเวลาเดียวกันถึงร้อยละ 35.2 ในปีนี้พบว่า 3 อันดับแรกของประเทศที่มีผู้ขอลี้ภัยในเยอรมนีเป็นครั้งแรก คือ ซีเรีย อัฟกานิสถาน และอิรัก โดยมาจากซีเรีย 40,472 ราย เพิ่มขึ้นร้อยละ 57.1 มาจากอิรัก 8,531 ราย เพิ่มขึ้นร้อยละ 22.2 ส่วนอัฟกานิสถานมีผู้ขอลี้ภัยเข้าเยอรมนีจำนวน 15,045 ราย เพิ่มขึ้นจากปีก่อนหน้านี้ร้อยละ 138 ซึ่งถือว่ามีจำนวนผู้ขอลี้ภัยเพิ่มขึ้นมากที่สุด จากเดิม กลุ่มผู้ขอลี้ภัยมักเดินทางเข้าเยอรมนีโดยอาศัยช่องทางประเทศกรีซ อิตาลี และสเปน แต่ในช่วงไม่กี่เดือนที่ผ่านมาพบว่ากลุ่มขอผู้ลี้ภัยเปลี่ยนมาใช้เส้นทางในประเทศเบลารุสมากขึ้น ทำให้เกิดความไม่พอใจระหว่างกลุ่มผู้นำสหภาพยุโรปและผู้นำเบลารุส กลุ่มผู้นำสหภาพยุโรปกล่าวหาว่าอเล็กซานเดอร์ ลูกาเชงโก ผู้นำเผด็จการเบลารุสจงใจผลักให้ผู้ขอลี้ภัยจากภูมิภาคที่กำลังเกิดวิกฤตให้ทะลักเข้ายุโรปมากขึ้นโดยขัดต่อกระบวนการกฎหมาย ซึ่งผู้ขอลี้ภัยเหล่านี้ถูกพาเข้ามาในยุโรปผ่านชายแดนของประเทศโปแลนด์ ลัตเวีย หรือลิทัวเนีย อย่างไรก็ตาม สื่อฝั่งยุโรปคาดการณ์ว่ามีความเป็นไปได้ว่าที่ลูกาเชงโกพยายามทำเช่นนี้ เพื่อโต้ตอบสหภาพยุโรปที่ประกาศคว่ำบาตรรัฐบาลเบลารุส เนื่องจากรัฐบาลเบลารุสปราบปรามผู้ประท้วงเรียกร้องประชาธิปไตยด้วยความรุนแรง สำนักงานสหภาพยุโรปเพื่อความร่วมมือในการบังคับใช้กฎหมาย หรือยูโรโพล (Europol) เปิดเผยกับสำนักข่าวดอยช์เวเลย์ของเยอรมนีว่าทางการเบลารุสช่วยเหลือชาวซีเรียให้เดินทางโดยตรงจากกรุงดามัสกัส เมืองหลวงของซีเรียมาสู่กรุงมินสก์ เมืองหลวงของเบลารุส จากที่ก่อนหน้านี้เบลารุสเคยให้ความช่วยเหลือชาวซีเรียเดินทางไปยังตุรกีมาก่อน ตำรวจยูโรโพลบอกว่าสัปดาห์นี้มีผู้คนมากกว่า 4,900 รายถูกรับตัวจากชายแดนโปแลนด์ เข้าสู่ประเทศเยอรมนีอย่างผิดกฎหมาย โดยมีเบลารุสเป็นผู้กระทำการ ปัญหาจากเบลารุสเกิดขึ้นในช่วงเดียวกับที่เยอรมนีรอการจัดตั้งรัฐบาลอย่างเป็นทางการ หลังจากการเลือกตั้งเดือน ก.ย. ที่ผ่านมา ซึ่งพรรคพรรคสังคมประชาธิปไตยเยอรมนี (SPD) ได้รับคะแนนเสียงมากที่สุด และพยายามจัดตั้งรัฐบาลผสมร่วมกับพรรคกรีน (Green) ที่เน้นเรื่องแก้ปัญหาโลกร้อน และพรรคเสรีประชาธิปไตย (FDP) ที่เน้นเรื่องธุรกิจ หากจัดตั้งรัฐบาลสำเร็จ เยอรมนีอาจแก้ไขปรับปรุงนโยบายผู้ลี้ภัยใหม่ ทำให้ผู้ขอลี้ภัยที่ขอสถานะไม่สำเร็จ สามารถยื่นเรื่องขอสัญชาติเยอรมนีใหม่ได้จากการทำงานในเยอรมนีเป็นเวลาหลายปี ทั้งนี้ แนวโน้มการจัดตั้งรัฐบาลผสมนำโดยพรรค SDP มีแนวโน้มประสบความสำเร็จ เพราะสื่อเยอรมันรายงานว่าสมาชิกพรรคกรีนและพรรค FDP ลงมติเปิดการเจรจาเพื่อเข้าร่วมรัฐบาลกับพรรค SDP เป็นที่เรียบร้อยแล้ว หากเป็นไปตามนี้ รัฐบาลใหม่ของเยอรมนีจะมีชื่อเล่นว่า 'รัฐบาลไฟจราจร' ซึ่งมาจากสีประจำพรรคทั้ง 3 พรรค ได้แก่ สีแดงของพรรค SDP สีเขียวของพรรคกรีน และสีเหลืองของพรรค FDP สำหรับพรรคฝ่ายค้านอื่นๆ อย่างพรรค CDU หรือพรรคของอังเกลา แมร์เคิล อดีตนายกรัฐมนตรี แสดงความเห็นต่อต้านการปรับปรุงนโยบายผู้ลี้ภัย โดยอ้างว่าจะเป็นการยกเลิกการควบคุมผู้อพยพ ขณะที่พรรคทางเลือกเพื่อเยอรมนี (AfD) ซึ่งเป็นฝ่ายขวาจัดเรียกร้องให้ปิดกั้นผู้อพยพมากกว่านี้ อย่างไรก็ตามในเดือน ส.ค. ที่ผ่านมา เดตเลฟ ชีล ประธานสำนักงานแรงงานรัฐบาลกลางเยอรมนี กล่าวว่า เยอรมนีต้องการผู้อพยพปีละ 400,000 ราย เพื่อทำให้เศรษฐกิจเยอรมนีเติบโตและมาแทนที่แรงงานที่จะเกษียณอายุ อนึ่ง สถิติของสหภาพยุโรปยังระบุว่าในช่วงปี 2557-2559 ที่ยุโรปเผชิญวิกฤตผู้ลี้ภัย ประเทศเยอรมนีให้ที่พักพิงแก่ผู้ลี้ภัยมากกว่า 1.4 ล้านคน ที่มา: Germany still top destination for asylum-seekers in Europe Germany: Green Party agrees to start formal coalition talks Germany: Free Democrats vote to join formal coalition talks ข่าวการเมืองสิทธิมนุษยชนต่างประเทศข่าวต่างประเทศสิทธิมนุษยชนผู้ลี้ภัยผู้อพยพเยอรมนีเบลารุสอเล็กซานเดอร์ ลูกาเชงโกสหภาพยุโรปพรรค SDPพรรคกรีนพรรค FDPอังเกลา แมร์เคิลพรรค CDUยุโรปอียูติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/8B3XbjsvKEc/95548,2021_10_20
ส.ส.เพื่อไทยวอนรัฐเร่งเยียวยาน้ำท่วม ฝั่งพรรคชวนลงชื่อค้านจ่าย 'ค่าโง่เหมืองทอง' แทนประยุทธ์,"Submitted on Wed, 2021-10-20 12:45ทีมสื่อพรรคเพื่อไทย รายงาน ส.ส.ชัยภูมิ พรรคเพื่อไทย วอนรัฐเร่งเยียวยาช่วยประชาชนหลังน้ำท่วมหนักหลายพื้นที่ โดยเฉพาะในภาคอีสาน ชี้อย่าห่วงหาเสียง ชาวบ้านดูออก ด้านพรรคเพื่อไทยชวนประชาชนลงชื่อคัดค้านการใช้ภาษีจ่ายค่าเสียหาย กรณี 'ประยุทธ์' ใช้ ม.44 ปิดเหมืองทองอัครา 20 ต.ค. 2564 พรเพ็ญ บุญศิริวัฒนกุล ส.ส. ชัยภูมิ พรรคเพื่อไทย กล่าวว่า สถานการณ์น้ำท่วมหลายจังหวัดในพื้นที่ภาคอีสานกำลังวิกฤติ โดยใน จ.ชัยภูมิ มวลน้ำสะสมจากเขื่อนจุฬาภรณ์ ลำน้ำสาขา ทั้งลำน้ำพรมและลำน้ำเชิญ รวมเข้ากับน้ำป่าจากเทือกเขาไหลเข้าท่วมบ้านเรือนประชาชนใน อ.เกษตรสมบูรณ์ ขณะที่ อ.ภูเขียว มีน้ำป่าจากเทือกเขาภูหยวก น้ำจากเขื่อนห้วยกุ่ม และลำน้ำพรมที่ไหลมารวมกับน้ำจาก อ.เกษตรสมบูรณ์ ไหลบ่าเข้าท่วมตัวเมืองเป็นระลอกที่สามแล้ว ทำให้บ้านเรือนและพื้นที่การเกษตรของประชาชนในหลายตำบลได้รับความเสียหายเกือบทั้งหมด นาข้าวเสียหาย 100% ไม่สามารถกู้คืนมาได้ ขณะที่ไร่อ้อยซึ่งเป็นพืชทางการเกษตรหลัก ก็เสียหายเกือบทั้งหมดเช่นกัน บางครอบครัวติดเกาะ ถูกตัดน้ำตัดไฟไม่สามารถออกไปได้ จึงต้องใช้เรือส่งมอบอาหารและของใช้จำเป็นเข้าไปช่วยเหลือประชาชนในเบื้องต้นแล้ว พรเพ็ญ กล่าวอีกว่า ขณะนี้ประชาชนทุกข์ยากอย่างหนัก ต้องการการเยียวยาและฟื้นฟูอย่างเร่งด่วนจากรัฐบาล วิกฤตน้ำท่วมในครั้งนี้ถือเป็นการซ้ำเติมความทุกข์ยากลำบากให้กับพี่น้องประชาชนที่ตกงานจากผลกระทบโควิด-19 เมื่อกลับมาทำค้าขายที่ภูมิลำเนาก็มีแต่คนขายไม่มีคนซื้อ เปลี่ยนมาปลูกพืชทำการเกษตรก็ถูกน้ำท่วม นาล่ม ไร่อ้อยเสียหาย นอกจากพประชาชนเดือดร้อนแล้วยังขยายความเดือดร้อนมายังพระในวัดประจำท้องถิ่นด้วย บางวัดถูกยกเลิกการทำบุญทอดกฐิน ซึ่งเป็นการทำบุญประจำปีของประชาชนที่ไปทำงานในกรุงเทพฯ ก็ยังได้รับผลกระทบ จึงอยากให้ภาครัฐเร่งให้ความช่วยเหลือประชาชนทุกภาคส่วนโดยเร็วด้วยการบูรณาการทำงานร่วมกัน เอาประชาชนเป็นที่ตั้ง อย่าใช้เวลาไปกับการหาเสียงมากเกินกว่าการดูแลความเป็นอยู่ของประชาชนที่กำลังตกระกำลำบาก “ตอนนี้คนอยู่ยาก พระก็อยู่ยาก อยู่กันไม่ไหวแล้วทุกองค์กร ที่อยู่ได้คือข้าราชการเพราะยังมีเงินเดือน จึงอยากขอร้องให้รัฐบาลเร่งช่วยประชาชนก่อน อย่าห่วงแต่หาเสียงจนเกินไป ชาวบ้านเขาดูออกค่ะ” พรเพ็ญกล่าว เพื่อไทยชวนลงชื่อค้านยกสมบัติชาติ ชดใช้ความผิดพลาดประยุทธ์ กรณีปิดเหมืองทองอัครา พรรคเพื่อไทยเชิญชวนประชาชนไทยทั้งประเทศร่วมกัน ‘ลงชื่อปกป้องทรัพย์สินชาติ’ คัดค้านการนำสมบัติชาติไปแลกชดใช้ความผิดพลาดของ พล.อ.ประยุทธ์ จันทร์โอชา ที่ใช้อำนาจ ม.44 สั่งปิดเหมืองทอง ซึ่งอนุญาโตตุลาการระหว่างประเทศจะมีคำชี้ขาดในวันที่ 31 ต.ค. 2564 นี้ โดยสามารถลงชื่อได้ผ่านไลน์ออฟฟิเชียลของทางพรรค (LINE OA เพื่อไทย: https://lin.ee/lOrhxhc) ผลการชี้ขาดของอนุญาโตตุลาการ หากไทยเป็นฝ่ายพ่ายแพ้ จะต้องปฏิบัติตามคำชี้ขาด อาจทำให้คนไทยต้องเป็นผู้ร่วมกันชดใช้ทั้งๆ ที่ไม่ได้เป็นผู้กระทำผิด ซึ่งก็ไม่ใช่ พล.อ.ประยุทธ์ ผู้ใช้อำนาจออกคำสั่ง ม.44 ที่จะต้องเป็นผู้ชดใช้ หรือหากมีการประนีประนอมข้อพิพาท ด้วยการนำทรัพยากรและสมบัติชาติไปแลกชดใช้ความผิดพลาด ประเทศไทยและประชาชนคนไทยก็จะกลายเป็นต้องเสียหายและสูญเสียมหาศาล พรรคเพื่อไทย จะร่วมกับพี่น้องประชาชนในการขับเคลื่อนเรื่องนี้ทุกวิถีทางเพื่อปกป้องสมบัติชาติและพี่น้องประชาชน รวมไปถึงการเดินหน้าดำเนินการทางกฎหมาย หากผลคำชี้ขาดของอนุญาโตตุลาการส่งผลให้เกิดความเสียหายกับประชาชนและประเทศไทย อ่านข่าวที่เกี่ยวข้อง: พท.กังวล อนุญาโตชี้ขาด ม.44 ปิดเหมืองทอง 31 ต.ค. ชี้อาจต้องใช้ทรัพย์สินชาติชดใช้ ข่าวการเมืองข่าวการเมืองพรรคเพื่อไทยเหมืองทองคำอัคราม.44ประยุทธ์ จันทร์โอชาชัยภูมิน้ำท่วมพรเพ็ญ บุญศิริวัฒนกุลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/JHRC4T1981Q/95549,2021_10_20
'ไทรักษา' ยื่นสภา ชง 10 ข้อป้องสถาบันกษัตริย์ หวั่นไม่ได้ทรงงานหากเปิดช่องให้ฟ้องได้,"Submitted on Wed, 2021-10-20 15:25ภาพปกจากเพจเฟซบุ๊กไทรักษา แกนนำกลุ่มไทรักษายื่นข้อเรียกร้องปกป้องสถาบันกษัตริย์ 10 ข้อต่อรัฐสภา ระบุแก้ไข ม.112 ได้ แต่แก้แล้วต้องเป็นคุณต่อสถาบันฯ เกรงเปิดช่องให้ฟ้องสถาบันฯ ได้จะทำให้กษัตริย์ไม่ได้ทรงงาน พร้อมแจงเหตุผลตามข้อเรียกร้อง 10 ข้อว่าทำไมต้องปกป้องสถาบันฯ ชี้ หากกลุ่มการเมืองใดที่ขึ้นมามีอำนาจแล้วไม่จงรักภักดี จะมีประชาชนลุกขึ้นมาเรียกร้อง 'ราชประชาสมาสัย' แบบที่เคยมีมาอย่างแน่นอน 20 ต.ค. 2564 เฟซบุ๊กกลุ่มไทรักษา โพสต์ข้อความระบุว่า กิตติศักดิ์ ยานาบัว ตัวแทนกลุ่มไทรักษา เดินทางเข้ายื่นข้อเรียกร้อง 10 ข้อ สนับสนุนสถาบันกษัตริย์ที่รัฐสภา โดยมีแทนคุณ จิตต์อิสระ คณะทำงานทางการเมืองของประธานสภาผู้แทนราษฎร เป็นผู้รับหนังสือ กิตติศักดิ์กล่าวว่า ตนหวังให้รัฐสภาเป็นเวทีส่งเสียงให้สังคมรู้เท่าทันถึงประโยชน์ของประชาชนที่จะเสียไปหากมีการปฏิรูปสถาบันกษัตริย์ตามข้อเรียกร้องของกลุ่มราษฎรและกลุ่มเคลื่อนไหวทางการเมืองอื่นๆ หลังจากยื่นหนังสือแล้ว ตนขอใช้พื้นที่ที่ห้องโถงรัฐสภาเพื่อแถลงข่าวอธิบายเหตุผลข้อเรียกร้องทั้ง 10 ข้อนี้ เพื่อให้ประชาชนทั่วไปได้รับรู้ถึงประโยชน์ของสถาบันกษัตริย์และการไม่ปฏิรูปสถาบันกษัตริย์ โดยตัวแทนกลุ่มไทรักษาระบุว่าต้องการส่งเสียงไปถึงประชาชนทุกคนในสังคมให้รับรู้ประโยชน์ของสถาบันฯ ซึ่งจะข้อมูลเหล่านี้จะเป็นพื้นฐานทางความคิด เป็นภูมิต้านทานในอนาคตหากมีกลุ่มการเมืองต้องการจะปฏิรูปสถาบันฯ ""เป้าหมายของเราไม่ใช่กลุ่มสามนิ้วปลดแอก แต่เป้าหมายของเราในวันนี้ เพื่อส่งไปถึงคนกลางๆ ในสังคม คนทั่วไป คนในวงการอื่นเยอะแยะทั้งหมด ที่ไม่ใช่ในแวดวงการเมือง ให้เขารู้ถึงประโยชน์ของสถาบันกษัตริย์ และเป็นภูมิคุ้มกันต้านทานในอนาคตที่มีกลุ่มการเมืองต่างๆ ที่ต้องการปฏิรูปสถาบันฯ วันนั้นแหละครับ ข้อมูลเหล่านี้จะเป็นพื้นฐานที่อยู่ในใจผู้คนเหล่านั้นให้เขาไม่เอาด้วยและไม่สนับสนุนคนพวกนั้น หากวันหนึ่งพวกคนเหล่านั้นขึ้นมามีอำนาจทางการเมือง"" กิตติศักดิ์ กล่าว กิตติศักดิ์แสดงความกังวลเรื่องข้อเรียกร้องของกลุ่มราษฎรและกลุ่มต่างๆ ที่ต้องการให้แก้ไขรัฐธรรมนูญมาตรา 6 และประมวลกฎหมายอาญามาตรา 112 โดยระบุว่าหากมีการแก้ไขกฎหมายเหล่านี้ขึ้นมาจริงๆ ในอนาคตกษัตริย์จะต้องมาขึ้นศาลจนไม่ได้ประกอบพระราชกรณียกิจและดูแลโครงการหลวงต่างๆ เพื่อประโยชน์ของประชาชน ""ไม่มีประเทศไหนที่เขาไม่มีกฎหมายคุ้มครองประมุขแห่งรัฐ แล้ววันนี้ที่บอกว่าเป็นประชาธิปไตยแล้วออกมาทำแบบนี้ คืออะไร สากลมันก็ไม่ได้ เพราะฉะนั้นตรงนี้เราถึงสนับสนุนมาตรา 6 และไม่ยกเลิกกฎหมายอาญามาตรา 112 คำว่ายกเลิกตรงนี้ ไม่ได้ห้ามว่าไม่ให้แก้นะครับ ซึ่งเราในกลุ่มเราก้คิดกันว่าถ้าจะแก้ในอนาคต แก้ให้มันดีขึ้น ไม่ใช่วายกเลิกโทษจำคุก แต่ให้มีโทษเบาลง ให้เป็นหลักสากลมากขึ้น อย่างอังกฤษก็มีโทษประมาณ 6-7 ปี แต่ของเรา 15 ปีสูงสุด ตรงนี้ถ้ามีปัญหา แก้ได้ แต่ไม่ใช่ยกเลิกโทษจำคุกเหลือแค่จ่ายค่าปรับอย่างเดียว"" กิตติศักดิ์กล่าว พร้อมระบุว่าการลดเหลือโทษเพียงจ่ายค่าปรับนั้นจะเป็นการเปิดช่องให้กลุ่มคนที่มีทุนทรัพย์สามารถทำลายสถาบันกษัตริย์ได้ ""เราไม่สนับสนุนให้ยกเลิก แต่เราเว้นไว้ว่าสามารถแก้ไข แต่แก้แล้วเป็นคุณต่อสถาบัน แก้แล้วไม่เปิดช่องให้มีคนมาล้มล้างสถาบัน"" กิตติศักดิ์กล่าว นอกจากนี้ กิตติศักดิ์ยังได้อธิบายความสำคัญของงบประมาณสถาบันกษัตริย์ หน่วยราชการในพระองค์ เช่น หน่วยราชการในพระองค์ 904 รวมถึงมูลนิธิต่างๆ พร้อมอธิบายว่าเหตุใดสถาบันกษัตริย์จึงควรรับเงินบริจาคจากภาคเอกชน ซึ่งกิตติศักดิ์บอกว่าการรับบริจาคเงินจากภาคเอกชนนั้น เป็นการเติมเต็มความเหลื่อมล้ำผ่านสถาบันฯ เพื่อส่งต่อไปยังประชาชนกลุ่มรากหญ้า เป็นการสร้างความใกล้ชิดระหว่างสถาบันฯ กับประชาชนต่อไป ""ถ้ามีแต่ประชาชนก็เหมือนชนเผ่าต่างๆ ที่ไร้แผ่นดินอยู่แถวพม่าทุกวันนี้ โรฮิงญาแบบนั้นน่ะ คุณอยากให้เราเป็นแบบนั้นหรือ อยู่อย่างไม่มีผู้นำที่เข้มแข็ง ไม่มีผู้นำที่ชาญฉลาด เพราะฉะนั้น สถาบันกษัตริย์คือโจทย์ตรงนี้ที่ท่านทำหน้าที่ท่านอย่างดีที่สุด จากการตีเมืองขึ้น ทุกอย่าง เพราะฉะนั้นงบทำซุ้มต่างๆ เทียบได้กับพระมหากรุณาธิคุณที่พวกเราได้รับไหม ที่เราได้มีแผ่นดินอยู่ทุกวันนี้ เทียบได้ไหมกับงบประจำปี กับภาษีที่อ้างว่าเอาไปจ่ายให้กับซุ้มเฉลิมพระเกียรติทุกปี มันจะกี่ร้อยล้านกัน"" กิตติศักดิ์กล่าว พร้อมบอกอีกว่าหากมีการปฏิรูปสถาบันกษัตริย์ มูลนิธิและโครงการในพระราชดำริกว่า 4,000 โครงการจะหายไป นอกจากนี้ กิตติศักดิ์ยังกล่าวว่า 'ราชประชาสมาสัย' ในข้อเรียกร้องที่ 10 นั้นเป็นการปกครองร่วมกันระหว่างกษัตริย์กับประชาชน และถือเป็นอาวุธสำคัญของทางกลุ่มไทรักษาที่ยังไม่ขอเปิดเผยในวันนี้ แต่วันไหนที่มีกลุ่มการเมืองซึ่งไม่จงรักภักดีต่อสถาบันฯ ขึ้นมามีอำนาจ จะมีประชาชนลุกขึ้นมาเรียกร้องราชประชาสมาสัยอย่างเป็นทางการ ทั้งนี้ ในสัปดาห์หน้า กลุ่มไทรักษาจะเดินสายยื่นหนังสือต่อหน่วยงานรัฐบาลที่มีส่วนช่วยปกป้องสถาบันฯ อาทิ กองอำนวยการรักษาความมั่นคงภายในราชอาณาจักร (กอ.รมน.) กองบัญชาการกองทัพไทย และสำนักนายกรัฐมนตรี สำหรับข้อเรียกร้องปกป้องสถาบันฯ ของกลุ่มไทรักษามี 10 ข้อ ดังต่อไปนี้ สนับสนุนการปกครองในระบอบประชาธิปไตย อันมีพระมหากษัตริย์ทรงเป็นประมุข และไม่แก้ไขรัฐธรรมมนูญหมวด 1-2 สนับสนุนการมีมาตรา 6 แห่งรัฐธรรมนูญ และไม่ยกเลิกมาตรา 112 สนับสนุนสถาบันพระมหากษัตริย์ ทรงมีบทบาทสําคัญ ในการช่วยเหลือดูแล คนยากไร้ ผู้ป่วยอนาถาที่ใช้ผู้ดูแล (ราชสวัสดิการ) สนับสนุนให้มีและคงไว้ซึ่งงบประมาณประจําปีของสถาบันพระมหากษัตริย์ สนับสนุนให้มีและคงไว้ซึ่งส่วนราชการในพระองค์ และมูลนิธิต่างๆ ที่ก่อตั้งขึ้นมาโดย รัชกาลที่ 9 สนับสนุนสถาบันพระมหากษัตริย์ ให้มีและคงไว้ซึ่งการรับเงินถวายจากภาคเอกชน โดยเสด็จพระราชกุศล และการพระราชทานพระราชทรัพย์ส่วนพระองค์และสิ่งของ บรรเทาทุกข์แก่ประชาชน สนับสนุนสถาบันพระมหากษัตริย์ ให้มีและคงไว้ซึ่งพระราชอํานาจในการมีพระราช ดํารัสต่อประชาชนในที่สาธารณะ สนับสนุนให้มีและคงไว้ซึ่งการเทิดพระเกียรติ และการเผยแพร่ข่าวพระราชกรณียกิจ สนับสนุนให้มีและคงไว้ซึ่งโครงการตามแนวพระราชดําริ และการทรงเสด็จเยี่ยม ประชาชน สนับสนุนราชประชาสมาสัย และรัฐธรรมนูญใดๆ ที่ดำรงรักษาไว้ซึ่งพระราชอำนาจแห่งองค์พระมหากษัตริย์ ตามระบอบประชาธิปไตยอันมีพระมหากษัตริย์ทรงเป็นประมุข อ่านข่าวที่เกี่ยวข้อง: 'ไทรักษา' ชุมนุมเรียกร้อง 10 ข้อ สนับสนุนสถาบันกษัตริย์ จ่อเดินสายรณรงค์ทั่วประเทศ ข่าวการเมืองข่าวการเมืองกิตติศักดิ์ ยานาบัวไทรักษากลุ่มปกป้องสถาบันราชประชาสมาสัยปฏิรูปสถาบันกษัตริย์รัฐสภาแทนคุณ จิตต์อิสระม.112ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/pHv9D6_NpuM/95550,2021_10_20
จาตุรนต์ ยื่น ป.ป.ช. สอบ 2 ป. ปมยกเลิกพาสปอร์ต-ศรีสุวรรณร้องต่อ คลิป 'ทักษิณ' วิดีโอคอลเพื่อไทย,"Submitted on Wed, 2021-10-20 16:23'จาตุรนต์' ยื่นเรื่องต่อ ป.ป.ช. ให้ตรวจสอบกรณี พล.อ.ประยุทธ์ จันทร์โอชา นายกรัฐมนตรี และ พล.อ.ประวิตร วงษ์สุวรรณ รองนายกรัฐมนตรี ว่าขาดคุณสมบัติการเป็นรัฐมนตรีหรือไม่ จากกรณีใช้อำนาจโดยมิชอบสั่งให้ยกเลิกหนังสือเดินทางของตน ขณะที่ 'ศรีสุวรรณ' ร้องต่อ ขอให้ ป.ป.ช. ตรวจสอบพรรคเพื่อไทยปมเปิดคลิปวิดีโอคอล 'ทักษิณ' ว่าเข้าข่ายการครอบงำหรือชี้นำพรรคการเมืองหรือไม่ 20 ต.ค. 2564 วันนี้ (20 ต.ค. 2564) จาตุรนต์ ฉายแสง อดีตแกนนำพรรคไทยรักษาชาติ เดินทางเข้ายื่นหนังสือต่อคณะกรรมการป้องกันและปราบปรามการทุจริตแห่งชาติ (ป.ป.ช.) เพื่อขอให้ไต่สวน ดำเนินคดี และเสนอเรื่องต่อศาลฎีกาให้วินิจฉัยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พล.อ.ประวิตร วงษ์สุวรรณ รองนายกรัฐมนตรี ขาดคุณสมบัติการเป็นนายกรัฐมนตรี รองนายกรัฐมนตรี และรัฐมนตรีตามรัฐธรรมนูญแห่งราชอาณาจักรไทย พ.ศ. 2560 หรือไม่ ภาพจากเพจ Chaturon Chaisang วอยซ์ออนไลน์ รายงานเพิ่มเติมว่า การที่จาตุรนต์ยื่นเรื่องให้ ป.ป.ช. ตรวจสอบครั้งนี้ สืบเนื่องมาจากกรณีที่ พล.อ.ประยุทธ์ ในฐานะหัวหน้าคณะรักษาความสงบแห่งชาติ (คสช.) และ พล.อ.ประวิตร รองหัวหน้า คสช. ในขณะนั้น มีคำสั่งให้สำนักงานตำรวจแห่งชาติดำเนินการถอนหนังสือเดินทางของจาตุรนต์ และแจ้งไปยังกระทรวงการต่างประเทศให้ยกเลิกหนังสือเดินทางของตนในวันที่ 19 ส.ค. 2558 ต่อมา จาตุรนต์ได้ยื่นฟ้องต่อศาลปกครองเพื่อขอเพิกถอนคำสั่งดังกล่าว และศาลปกครองสูงสุดมีคำพิพากษาถึงที่สุดในคดีหมายเลขแดงที่ อร.4/2561 ให้จาตุรนต์ชนะคดี โดยระบุว่าการยกเลิกหนังสือเดินทางเป็นคำสั่งที่มิชอบด้วยกฎหมาย เป็นการเลือกปฏิบัติโดยไม่เป็นธรรม ด้วยเหตุนี้ จาตุรนต์จึงมาร้องต่อ ป.ป.ช. เพื่อให้ไต่สวนการกระทำของ พล.อ.ประยุทธ์ และ พล.อ.ประวิตร ตามคำพิพากษาของศาลปกครองสูงสุดคดีหมายเลขแดงที่ อร.4/2561 ว่าเป็นการฝ่าฝืนหรือไม่ปฏิบัติตามมาตรฐานทางจริยธรรมอย่างร้ายแรง ใช้สถานะหรือตำแหน่งกระทำการใดไม่ว่าโดยทางตรงหรือทางอ้อม อันเป็นการก้าวก่ายหรือแทรกแซงการปฏิบัติหน้าที่ของเจ้าหน้าที่ของรัฐเพื่อประโยชน์ของตนเองหรือผู้อื่น หรือของพรรคการเมืองโดยมิชอบตามที่กำหนดในมาตรฐานทางจริยธรรม อันไม่ชอบด้วยรัฐธรรมนูญ มาตรา 160 (5) มาตรา 186 และมาตรา 235 ตลอดจนประมวลกฎหมายอาญา มาตรา 157 เมื่อไต่สวนเสร็จแล้ว ขอให้ ป.ป.ช. นำเรื่องเสนอต่อศาลฎีกาเพื่อวินิจฉัยว่า พล.อ.ประยุทธ์ และ พล.อ.ประวิตร ขาดคุณสมบัติการเป็นนายกรัฐมนตรี รองนายกรัฐมนตรี และรัฐมนตรี ตามรัฐธรรมนูญต่อไป นอกจากนี้ จาตุรนต์ยังได้โพสต์ข้อความผ่านเพจเฟซบุ๊ก Chaturon Chaisang ระบุว่านอกจากกรณีคำสั่งยกเลิกหนังสือเดินทางแล้ว ตนยังถูกคณะรัฐประหารหรือ คสช. เล่นงานหลายกรณี เช่น ถูกระงับการทำธุรกรรมกับธนาคาร บริษัทประกัน รวมถึงการลงทุนกับสถาบันการเงินอื่นๆ เป็นเวลา 5 ปี เนื่องจากไม่ไปรายงานตัวตามคำสั่ง คสช. หรือถูกนำตัวขึ้นศาลทหารในข้อหากระทำความผิดฐานยุยงปลุกปลั่น ตาม ม.116 และความผิดตาม พ.ร.บ.คอมพิวเตอร์ฯ ซึ่งเขาได้รับการพิจารณาคดีชั้นเดียวโดยไม่มีการอุทธรณ์หรือฎีกา เป็นเหตุให้ถูกคุมขังอยู่ในเรือนจำ 1 ผลัด ก่อนจะออกมาสู้คดีในชั้นศาลปกติและถูกยกฟ้องไปในที่สุด โดยใช้เวลาต่อสู้นานถึง 6 ปี อีกทั้งจาตุรนต์ระบุเพิ่มเติมว่า พล.อ.ประยุทธ์ ออกคำสั่งไม่อนุญาตให้ตนเดินทางไปต่างประเทศเกิน 3 ครั้งต่อเนื่องกันในระยะเวลา 3 ปี จาตุรนต์ระบุเพิ่มเติมว่าการยื่นเรื่องต่อ ป.ป.ช. เพื่อเสนอต่อศาลฎีกาในครั้งนี้ ไม่ใช่แค่เรียกร้องความยุติธรรมคืนให้แก่ตนเอง แต่หวังจะสร้างบรรทัดฐานที่ดีให้กับสังคม และเป็นการป้องปรามไม่ให้รัฐบาลและเจ้าหน้าที่ของรัฐใช้อำนาจหน้าที่ตามอำเภอใจ ใช้กฎหมายอย่างไม่เป็นธรรมต่อประชาชนผู้เห็นต่างอีกต่อไป เพราะนับตั้งแต่การรัฐประหารเมื่อปี 2557 เรื่อยมาจนถึงช่วง 2-3 ปีนี้ มีการละเมิดสิทธิและการใช้กฎหมายที่ไม่เป็นธรรมต่อประชาชนจำนวนมาก ตนจึงหวังว่าศาลจะให้ความเป็นธรรม เพื่อก่อให้เกิดสังคมที่เป็นประชาธิปไตยในอนาคต 'ศรีสุวรรณ' ร้อง ป.ป.ช. ตรวจสอบ 'เพื่อไทย' ปม 'ทักษิณ' วิดีโอคอลงานเลี้ยง ชี้เข่าข่ายครอบงำพรรคการเมือง ในวันเดียวกันนี้ ศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย เดินทางเข้าร้องเรียนต่อ ป.ป.ช. และคณะกรรมการการเลือกตั้ง (กกต.) ให้ดำเนินการตามอำนาจหน้าที่ตามที่กฎหมายกำหนด กรณีที่มีการเผยแพร่คลิปวิดีโอซึ่งปรากฏภาพของทักษิณ ชินวัตร วิดีโอคอลเข้ามาพูดคุยกับ ส.ส. และผู้บริหารของพรรคเพื่อไทยในงานเลี้ยงวันคล้ายวันเกิดนักการเมืองในพื้นที่ย่านเหม่งจ๋าย เมื่อวันที่ 12 ต.ค. ที่ผ่านมา ซึ่งเป็นที่วิพากษ์วิจารณ์กันอย่างมากว่าการกระทำดังกล่าว เป็นการฝ่าฝืนกฎหมายหรือครอบงำหรือชี้นำพรรคการเมืองหรือไม่ ภาพจากเพจศรีสุวรรณ จรรยา ศรีสุวรรณกล่าวว่ากรณีดังกล่าวต้องแยกออกเป็น 2 เรื่องคือ เรื่องแรก การที่ทักษิณวิดีโอคอลเข้ามาพูดคุยกับ ส.ส. และผู้บริหารพรรคเพื่อไทย อาจเป็นการฝ่าฝืน ม.28 และ ม.29 ของ พรป.ว่าด้วยพรรคการเมือง พ.ศ.2560 หรือไม่ เพราะกฎหมายดังกล่าวกำหนดว่า “ห้ามมิให้พรรคการเมืองยินยอมหรือกระทําการใดอันทําให้บุคคลอื่นซึ่งมิใช่ สมาชิกกระทําการอันเป็นการควบคุม ครอบงํา หรือชี้นํา กิจกรรมของพรรคการเมืองในลักษณะที่ทําให้ พรรคการเมืองหรือสมาชิกขาดความอิสระ ทั้งนี้ ไม่ว่าโดยทางตรงหรือโดยทางอ้อม” และ “ห้ามมิให้ผู้ใดซึ่งมิใช่สมาชิกกระทําการใดอันเป็นการควบคุม ครอบงํา หรือชี้นํา กิจกรรมของพรรคการเมืองในลักษณะที่ทําให้พรรคการเมืองหรือสมาชิกขาดความอิสระ ทั้งนี้ ไม่ว่า โดยทางตรงหรือโดยทางอ้อม” หากฝ่าฝืนย่อมเข้าข่ายความผิดตาม ม.92(3) ของกฎหมายดังกล่าว อาจเป็นเหตุให้ กกต.ยื่นให้ศาลรัฐธรรมนูญสั่งยุบพรรคนั้นได้ เรื่องที่สอง เป็นเรื่องของการจัดเลี้ยงที่มีผู้เข้าร่วมงานเลี้ยงจำนวนมาก โดยมีการเสิร์ฟอาหารคาวหวานและที่สำคัญมีการเสริฟไวน์หรือเครื่องดื่มที่มีแอลกอฮอล์ในงานเลี้ยงดังกล่าวด้วย ซึ่งอาจถือได้ว่าเป็นการฝ่าฝืนข้อกำหนด ฉบับที่ 34 ที่ออกตามความใน ม.9 แห่ง พรก.ฉุกเฉิน 2548 ประกอบ ม.34(6) ของ พ.ร.บ.โรคติดต่อ พ.ศ.2558 ด้วย ซึ่งผู้ที่อยู่ในงานเลี้ยงดังกล่าวส่วนใหญ่เป็นผู้ดำรงตำแหน่งทางการเมือง แต่กลับปรากฎว่าได้กระทำเสียเองซึ่งอาจเข้าข่ายการฝ่าฝืนมาตรฐานทางจริยธรรมอย่างร้ายแรง อันอาจเป็นความผิดตามกฎหมาย ซึ่งอยู่ในอำนาจของ ป.ป.ช. ที่จะทำการไต่สวน วินิจฉัย และเสนออัยการฟ้องต่อศาลเพื่อลงโทษได้ ทั้งนี้ วอยซ์ออนไลน์ รายงานเพิ่มเติมว่า ส.ส. และผู้บริหารพรรคเพื่อไทยที่ปรากฏในงานเลี้ยงดังกล่าว เช่น สมพงษ์ อมรวิวัฒน์, พิชัย นริพทะพันธุ์, เกรียง กัลป์ตินันท์, ไชยา พรหมมา, ประเสริฐ จันทรรวงทอง, เลิศศักดิ์ พัฒนชัยกุล, ณัฐพงษ์ สุปริยศิลป์, นพ ชีวานันท์, ชลน่าน ศรีแก้ว, กิตติ์ธัญญา วาจาดี และภูมิธรรม เวชยชัย เป็นต้น ข่าวการเมืองข่าวการเมืองจาตุรนต์ ฉายแสงพาสปอร์ตหนังสือเดินทางคสช.ยกเลิกพาสปอร์ตยกเลิกหนังสือเดินทางศรีสุวรรณ จรรยาพรรคเพื่อไทยทักษิณ ชินวัตรประยุทธ์ จันทร์โอชาประวิตร วงษ์สุวรรณติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/EdRfFHxQWAc/95551,2021_10_20
บุกกระทรวงการต่างประเทศค้านชง 'CPTPP' เข้าครม. ส่อเอื้อนายทุนทำลายนโยบายด้านสุขภาพ,"Submitted on Wed, 2021-10-20 16:43เครือข่ายภาคประชาชน บุกกระทรวงการต่างประเทศ ค้านชง “CPTPP” เข้าครม. ส่อเอื้อนายทุนทำลายนโยบายด้านสุขภาพ ชี้ได้ไม่คุ้มเสีย ย้ำสถานการณ์ CPTPP เปลี่ยนจี้รัฐศึกษาให้รอบคอบ หวั่นซ้ำรอย ความตกลง JTEPA ทำไทยเป็นถังขยะโลก 20 ต.ค.2564 ผู้สื่อข่าวได้รับรายงานว่า วันนี้ (20 ต.ค.64) ที่กระทรวงการต่างประเทศ คำรณ ชูเดชา ผู้ประสานงานเครือข่ายเฝ้าระวังธุรกิจสุรา พร้อมด้วย เครือข่ายรณรงค์ป้องกันภัยแอลกอฮอล์ เครือข่ายสร้างเสริมสุขภาพเยาวชน เครือข่ายความมั่นคงทางอาหารชุมชนเมือง และ FTA watch เดินทางมายื่นจดหมายถึง ดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศในฐานะประธานคณะกรรมการนโยบายเศรษฐกิจระหว่างประเทศ (กนศ.) ที่กำลังผลักดันให้ไทยยื่นหนังสือแสดงเจตจำนงเข้าร่วมความตกลงหุ้นส่วนเศรษฐกิจที่ครอบคลุมและก้าวหน้าสำหรับหุ้นส่วนเศรษฐกิจภาคพื้นแปซิฟิก (CPTPP) และจะมีการเสนอเข้าที่ประชุมคณะรัฐมนตรี (ครม.) ในสัปดาห์หน้า โดยมี รุจิกร แสงจันทร์ รองอธิบดีกรมเศรษฐกิจระหว่างประเทศ ออกมารับหนังสือแทน คำรณ กล่าวว่า การกระทำดังกล่าวของท่านรองนายกฯ ไม่สนใจข้อท้วงติงของหน่วยราชการ ภาควิชาการ สภาองค์กรของผู้บริโภคและภาคประชาสังคมต่างๆ รวมถึงข้อเสนอแนะหลักของคณะกรรมาธิการวิสามัญฯ ที่ว่าการเจรจาของรัฐบาลควรมีกรอบเจรจาที่เกิดจากกระบวนการรับฟังความคิดเห็นของประชาชน โดยเฉพาะประเด็นอ่อนไหว หากเจรจาไม่ได้ตามที่ระบุไว้ ก็ไม่ควรเข้าร่วมเป็นภาคีความตกลง ซ้ำยังกดดันหน่วยราชการอื่นๆ ให้ปรับลดประเด็นสีแดงเป็นสีเหลือง สีเหลืองเป็นสีเขียว โดยไม่คำนึกถึงผลกระทบอย่างแท้จริง ทั้งนี้ ในอดีตที่ผ่านมา กต.ก็เคยสร้างความผิดพลาดอย่างใหญ่หลวงในการเจรจาความตกลง JTEPA ไทย- ญี่ปุ่น เมื่อปี 2551 เปิดเสรีการเคลื่อนย้ายของเสีย ทั้งที่รีไซเคิลได้ และไม่ได้ (นำเข้ามาทิ้ง) อาทิ ขี้แร่, ขี้ตะกอน ของเสียอื่นๆ จากอุตสาหกรรมเคมีหรือจากอุตสาหกรรมที่เกี่ยวเนื่องกัน ฯลฯ ซึ่งมีผลให้ต้องเปิดเสรีในความตกลงฉบับต่างๆ ตามมาจนประเทศไทยมีสภาพใกล้เคียงกับถังขยะโลก แต่กลับปฏิเสธเสียงแข็งว่าไม่มีส่วนเกี่ยวข้องกับการค้าของเสียอันตราย จนภาคประชาสังคมตรวจสอบพบถึงยอมรับ ข้อเท็จจริงเรื่องนี้ ทั้งที่ในช่วงเวลาใกล้ๆ กันนั้นญี่ปุ่นลงนามเรื่องเดียวกันกับฟิลิปปินส์ มาเลเซีย กลับไม่มีเนื้อหาที่ยอมรับขยะเป็นสินค้าเช่นประเทศไทย อีกทั้งขณะนั้น การแต่งตั้งคณะบุคคลเจรจาไม่ได้ให้ความสำคัญกับผู้แทนจากหน่วยงานด้านสิ่งแวดล้อมและสุขภาพ แต่ให้น้ำหนักกับภาคธุรกิจและอุตสาหกรรม ทำให้การเจรจาความตกลงระหว่างประเทศที่ผ่านมาไม่มีการประเมินผลกระทบทางสิ่งแวดล้อม และสุขภาพของประเทศไทย ต้องถือว่า ด้วยความไม่รู้ ไม่เข้าใจ ไม่เท่าทัน แต่การไม่ฟังใครของกต. มีส่วนทำให้การนำเข้าขยะจากต่างประเทศเริ่มต้นขึ้น และส่งผลกระทบต่อสิ่งแวดล้อมไทยอย่างรุนแรงอยู่ในปัจจุบัน สังคมไทยสมควรได้รับคำขอโทษอย่างเป็นทางการจาก กต.และเป็นบทเรียนสำคัญเพื่อไม่ให้เดินผิดพลาดอีก ซึ่งเราห่วงใยประเด็นนโยบายด้านสาธารณะสุขและผลกระทบต่อสุขภาพจาก CPTPP โดยเฉพาะการเปิดตลาดเครื่องมือแพทย์มือสอง ระบบสิทธิบัตรและระบบขึ้นทะเบียนยา ผลกระทบต่อการออกมาตรการควบคุมยาสูบและเครื่องดื่มแอลกอฮอล์ เพื่อให้สอดคล้องกับข้อกำหนดของ CPTPP ภูมิปัญญาท้องถิ่นและสมุนไพร ความหลากหลายทางชีวภาพ การแบ่งปันผลประโยชน์ผลกระทบจาก การบังคับเข้าเป็นภาคีสมาชิกอนุสัญญาว่าด้วยการคุ้มครองพันธุ์พืชใหม่ (UPOV1991) การขอยกเว้นกำหนดเป็นข้อสงวนการใช้กลไกเอกชนฟ้องรัฐในการออกมาตรการด้านสาธารณสุข(ยาสูบ เครื่องดื่มแอลกอฮอล์ และการใช้ CL) ซึ่งจะสร้างผลกระทบอย่างใหญ่หลวงต่อสังคมไทย ทำนอง เหล้าจะถูก ยาจะแพง พืชเมล็ดพันธ์จะถูกผูกขาด ข่าวเศรษฐกิจคุณภาพชีวิตCPTPPติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/s90uJYM4SU0/95552,2021_10_20
ศาล รธน. ฟัน 'ไพบูลย์ นิติตะวัน' นั่งเก้าอี้ ส.ส.พลังประชารัฐต่อได้ แจงเหตุผลย้ายพรรคทัน 60 วัน,"Submitted on Wed, 2021-10-20 17:05ศาลรัฐธรรมนูญมีคำวินิจฉัยวันนี้ (20 ต.ค. 2564) ว่า 'ไพบูลย์ นิติตะวัน' มีสิทธิ์นั่งเก้าอี้ ส.ส.บัญชีรายชื่อ พรรคพลังประชารัฐต่อไปได้ โดยให้เหตุผลว่า 'ไพบูลย์' ย้ายพรรคทันภายใน 60 วันและเกณฑ์การได้มาซึ่ง ส.ส.บัญชีรายชื่อนั้นบังคับใช้เฉพาะช่วงก่อนและระหว่างการเลือกตั้ง จึงเป็นคนละกรณีกัน 20 ต.ค. 2564 วันนี้ (20 ต.ค. 2564) เวลา 15.00 น. ศาลรัฐธรรมนูญอ่านคำวินิจฉัยการเป็นสมาชิกภาพการเป็น ส.ส. ของไพบูลย์ นิติตะวัน ตามที่ชวน หลีกภัย ประธานสภาผู้แทนราษฎร ส่งคําร้องขอให้ศาลรัฐธรรมนูญวินิจฉัยตามรัฐธรรมนูญ มาตรา 82 ว่า สมาชิกภาพของสมาชิกสภาผู้แทนราษฎรของไพบูลย์สิ้นสุดลงตามรัฐธรรมนูญ มาตรา 101(10) ประกอบมาตรา 90 และมาตรา 91 วรรคหนึ่ง (5) หรือไม่ (เรื่องพิจารณาที่ 24/2563) สมาชิกสภาผู้แทนราษฎร จํานวน 60 คน เข้าชื่อร้องต่อประธานสภาผู้แทนราษฎร (ผู้ร้อง) ขอให้ส่งคําร้องให้ศาลรัฐธรรมนูญวินิจฉัยตามรัฐธรรมนูญ มาตรา 82 วรรคหนึ่งว่าการที่ไพบูลย์ (ผู้ถูกร้อง) หัวหน้าพรรคประชาชนปฏิรูปและสมาชิกสภาผู้แทนราษฎรแบบบัญชีรายชื่อของพรรคประชาชนปฏิรูป ได้สมัครเป็นสมาชิกพรรคพลังประชารัฐ หลังจากที่พรรคประชาชนปฏิรูปสิ้นสภาพความเป็นพรรคการเมือง ตาม พ.ร.บ.ประกอบรัฐธรรมนูญว่าด้วยพรรคการเมือง พ.ศ. 2560 มาตรา 91 วรรคหนึ่ง (7) ทั้งที่ผู้ถูกร้องยังคงต้องปฏิบัติหน้าที่หัวหน้าพรรคประชาชนปฏิรูปอยู่จนกว่าการชําระบัญชีจะแล้วเสร็จ และมิได้เป็นผู้มีชื่อในบัญชีรายชื่อผู้สมัครรับเลือกตั้งสมาชิกสภาผู้แทนราษฎรของพรรคพลังประชารัฐที่ยื่นต่อคณะกรรมการการเลือกตั้ง (กกต.) ก่อนปิดการรับสมัครรับเลือกตั้ง อันเป็นเหตุให้สมาชิกภาพของผู้ถูกร้องสิ้นสุดลงตามรัฐธรรมนูญ มาตรา 101 (10) ประกอบมาตรา 90 และมาตรา 91 วรรคหนึ่ง (5) ต่อมา ผู้ร้องส่งคําร้องดังกล่าว ให้ศาลรัฐธรรมนูญเพื่อพิจารณาวินิจฉัย และศาลรัฐธรรมนูญรับคําร้องไว้ โดยให้ผู้ถูกร้องยื่นคําชี้แจง แก้ข้อกล่าวหา และมีหนังสือเรียกเอกสารจากประธาน กกต. เลขาธิการสภาผู้แทนราษฎร และเลขาธิการวุฒิสภา เมื่อศาลรัฐธรรมนูญพิจารณาแล้วได้มีการลงมติ ซึ่งเสียงข้างมากวินิจฉัยว่า ""สมาชิกภาพของสมาชิกสภาผู้แทนราษฎรของผู้ถูกร้อง ""ไม่สิ้นสุด"" ลงตามรัฐธรรมนูญ โดยศาลรัฐธรรมนูญให้เหตุผลว่า เมื่อ กกต. ประกาศการสิ้นสภาพพรรคประชาชนปฏิรูปในวันที่ 6 ก.ย. 2562 ทำให้สภาพพรรคดังกล่าว รวมถึงสมาชิกภาพของผู้ถูกร้องสิ้นสุดลงตามกฎหมายพรรคการเมือง แต่เนื่องจากเป็นการยุบพรรคการเมืองโดยมีเจตนารมณ์มุ่งคุ้มครองการสิ้นสภาพจากการยุบพรรคการเมือง สมาชิกพรรคที่ถูกยุบจึงเข้าไปเป็นสมาชิกพรรคการเมืองอื่นได้ภายใน 60 วัน นับแต่วันที่พรรคสิ้นสภาพ ผู้ร้องจึงเข้าเป็นสมาชิกพรรคการเมืองอื่นได้ และปรากฏข้อเท็จจริงผู้ถูกร้องได้สมัครเข้าเป็นสมาชิกพรรคพลังประชารัฐนับแต่วันที่พรรคการเมืองสิ้นสภาพ ส่วนคำร้องที่ว่าผู้ถูกร้องหรือไพบูลย์ไม่ได้เป็นผู้ถูกเสนอชื่อในบัญชี ส.ส. รายชื่อของพรรคพลังประชารัฐ จึงไม่อาจเป็น ส.ส. บัญชีรายชื่อพรรคพลังประชารัฐได้นั้น ศาลรัฐธรรมนูญวินิจฉัยว่ารัฐธรรมนูญ พ.ศ.2560 ได้กำหนดหลักเกณฑ์การได้มาซึ่ง ส.ส. บัญชีรายชื่อ มีวัตถุประสงค์บังคับช่วงเลือกตั้งและก่อนการเลือกตั้ง จึงเป็นคนละกรณี กรณีเป็นกรณีเกิดขึ้นภายหลังการเลือกตั้ง และผู้ถูกร้องได้เป็น ส.ส. แล้ว ข่าวการเมืองข่าวการเมืองไพบูลย์ นิติตะวันพรรคประชาชนปฏิรูปพลังประชารัฐศาลรัฐธรรมนูญส.ส.สมาชิกสภาผู้แทนราษฎรสมาชิกภาพ ส.ส.ความเป็นสมาชิกภาพ ส.ส.สิ้นสมาชิกภาพติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/EIlQHO6QmgU/95553,2021_10_20
ACT ผนึก 14 องค์กรฯ ขับเคลื่อนข้อตกลงคุณธรรม ชูเปิดเผยข้อมูลให้ประชาชนรับรู้โดยตรง,"Submitted on Wed, 2021-10-20 17:32ACT ผนึกกำลัง 14 องค์กรฯ เช่น สถาบัน TDRI, กรมบัญชีกลาง, ป.ป.ช. และกองทุนพัฒนาสื่อปลอดภัยและสร้างสรรค์ ระดมไอเดีย ขับเคลื่อนข้อตกลงคุณธรรม ชูการเปิดเผยข้อมูลให้ประชาชนรับรู้โดยตรง เพื่อการมีส่วนร่วมของภาคประชาชน และเพิ่มความโปร่งใส 20 ต.ค. 2564 โครงการข้อตกลงคุณธรรม (Integrity Pact) จัดประชุมเชิงปฏิบัติการผ่านสื่ออิเล็กทรอนิกส์ (Zoom meeting) ในวันที่ 19 ต.ค. ที่ผ่านมา เรื่องการสร้างความโปร่งใสการจัดซื้อจัดจ้างของรัฐด้วยข้อตกลงคุณธรรม โดยมีวิชัย อัศรัสกร รองประธานองค์กรต่อต้านคอร์รัปชัน (ประเทศไทย) หรือ ACT เป็นประธาน เพื่อระดมความคิดเห็นจากหลากหลายมุมมอง จากการดำเนินงานโครงการข้อตกลงคุณธรรม และการทำหน้าที่ของผู้สังเกตการณ์ รวบรวมปัญหาและอุปสรรค พร้อมนำเสนอวิธีแก้ไข และนำผลลัพธ์มาประยุกต์สร้างการมีส่วนร่วมของภาคประชาชน พร้อมกันนี้ยังมีผู้แทนจาก 14 องค์กรร่วมประชุมแลกเปลี่ยนความคิดเห็น ได้แก่ สถาบันวิจัยเพื่อการพัฒนาประเทศไทย (TDRI), โครงการพัฒนาแห่งสหประชาชาติ (UNDP), สภาวิศวกร (COE), บริษัทแฮนด์วิสาหกิจเพื่อสังคมจำกัด (HAND), สมาคมส่งเสริมสถาบันกรรมการบริษัทไทย (IOD), กรมบัญชีกลาง, สำนักงาน ป.ป.ช., สภาอุตสาหกรรมแห่งประเทศไทย, ผู้สังเกตการณ์, สำนักข่าวอิศรา, สำนักงานสภาพัฒนาการเศรษฐกิจและสังคมแห่งชาติ, สำนักงานคณะกรรมการนโยบายรัฐวิสาหกิจ (สคร.), สำนักงานคณะกรรมการนโยบายเขตพัฒนาพิเศษภาคตะวันออก (EEC) และกองทุนพัฒนาสื่อปลอดภัยและสร้างสรรค์ วิชัย อัศรัสกร รองประธานองค์กรต่อต้านคอร์รัปชัน (ประเทศไทย) กล่าวขอบคุณผู้เข้าร่วมแสดงความคิดเห็นจากทั้ง 14 องค์กร พร้อมระบุว่าจะนำความคิดเห็นที่ได้ไปขยายผลในเวทีระดมความร่วมมือแผนปฏิบัติการธรรมาภิบาลเพื่อการพัฒนาที่ยั่งยืน (Main Forum) ในวันที่ 20 พ.ย. 2564 ซึ่งจะมีประเด็นการสร้างการมีส่วนร่วมของภาคประชาชน ในโครงการข้อตกลงคุณธรรม และโครงการความโปร่งใสในการก่อสร้างภาครัฐ (CoST) เป็นการเปิดโอกาสให้ประชาชนได้มีส่วนร่วมที่เป็นรูปธรรมมากที่สุดเท่าที่เคยมีการกำหนดไว้ในรัฐธรรมนูญ รวมถึงคณะกรรมการ ค.ป.ท. ที่เป็นกลไกสำคัญในการขับเคลื่อนการทำงาน นอกจากการป้องกันการทุจริตแล้วยังเป็นการเสริมประสิทธิภาพการทำงานของภาครัฐที่มุ่งเน้นความคุ้มค่า ความมีคุณภาพ และความสำเร็จ ขนาดนี้ต้องขอชื่นชมภาครัฐและภาคประชาชน ขอบคุณกรมบัญชีกลางที่เป็นหัวใจสำคัญ ที่เกิดความสำเร็จในการทำงานร่วมกันระหว่างภาคประชาชน และภาครัฐ ที่มีกฎหมายเข้ามาเกี่ยวข้อง สำหรับข้อเสนอที่น่าสนใจในการประชุมสรุปได้ 2 ประการ ประกอบด้วย หนึ่ง การเปิดเผยข้อมูล เพื่อการมีส่วนร่วมของภาคประชาชน ทำอย่างไรจะสามารถเปิดเผยข้อมูลให้กับประชาชนรับรู้ได้โดยตรง กลไกการเพิ่มความโปร่งใสโดยให้ประชาชนเข้ามามีส่วนร่วมมากขึ้น การสร้างมาตรฐานว่าข้อมูลใดควรเปิดเผย และถ้าจะเปิดควรเปิดอย่างไร ซึ่งภาครัฐต้องเปิดเผยให้ประชาชนเข้าถึง เพราะหัวใจหลักของข้อตกลงคุณธรรม คือ การสร้างความโปร่งใส และการมีส่วนร่วมของประชาชน และทุกภาคส่วน ส่วนข้อเสนอที่สองนั้น คือการนำข้อตกลงคุณธรรมไปขยายขอบเขตนอกเหนือ พ.ร.บ.การจัดซื้อจัดจ้างตามมติ ครม. ซึ่งครอบคลุมไปถึงกฎหมายอื่น เช่น พ.ร.บ.การร่วมลงทุนระหว่างรัฐและเอกชนฯ พ.ร.บ.รักษาความสะอาดฯ พ.ร.บ.เขตพัฒนาพิเศษภาคตะวันออกฯ ต้องดำเนินการให้มีรูปแบบและทำเป็นมาตราฐานเดียวกันกับข้อตกลงคุณธรรมที่อยู่ภายใต้ พ.ร.บ. จัดซื้อจัดจ้าง ล่าสุดมีมติจากคณะรัฐมนตรี (ครม.) วันที่ 29 มิ.ย. 2564 ให้นำข้อตกลงคุณธรรมไปใช้ในโครงการเขตพัฒนาพิเศษภาคตะวันออก (EEC) โครงการความร่วมมือภาครัฐและภาคเอกชน (PPP) ไปใช้โดยอนุโลม และ ACT ได้รับคัดเลือกจากคณะกรรมการความร่วมมือการป้องกันการทุจริต (คณะกรรมการ ค.ป.ท.) ให้เป็นองค์กรที่ได้รับมอบหมายทำหน้าที่อีก 3 ปี ซึ่งกลไกนี้เป็นสมบัติของชาติ เป็นสิ่งที่เราสร้างด้วยกันและเป็นสิ่งที่เราสร้างขึ้นมา และจะพัฒนาให้เป็นสิ่งที่ยั่งยืนต่อไป ข่าวการเมืองข่าวการเมืององค์กรต่อต้านคอร์รัปชัน (ประเทศไทย)ACTสถาบันวิจัยเพื่อการพัฒนาประเทศไทยสถาบันวิจัยเพื่อการพัฒนาประเทศไทย (TDRI)TDRIป.ป.ช.กองทุนพัฒนาสื่อปลอดภัยและสร้างสรรค์เขตพัฒนาพิเศษภาคตะวันออกEECการคอร์รัปชันติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/j-N5Rm8qCq4/95554,2021_10_20
นักวิชาการติงกรมประมงรับเงินเจ้าของเขื่อนหวั่นมีผลประโยชน์ทับซ้อน-งานวิจัยชี้คนริมโขงยากจนขึ้น,"Submitted on Wed, 2021-10-20 18:39นักวิชาการติงกรมประมง รับเงินบริษัทเจ้าของเขื่อนไซยะบุรี อ้างเพื่อฟื้นฟูปลาน้ำโขง หวั่นผลประโยชน์ทับซ้อน ด้านประธานกลุ่มรักษ์เชียงของแนะเยียวยาระบบนิเวศ ขณะที่ผลวิจัยของ MRC ระบุชัดชาวบ้านริมโขงมีฐานะจนลง 20 ต.ค. 2564 สำนักข่าวชายขอบ รายงานว่า สฤณี อาชวานันทกุล นักวิชาการอิสระด้านเศรษฐศาสตร์ และเครือข่ายแนวร่วมการเงินที่เป็นธรรม (Fair Finance Thailand) ให้สัมภาษณ์ถึงกรณีที่กรมประมง กระทรวงเกษตรและสหกรณ์ ขอรับงบประมาณสนับสนุนจำนวนกว่า 263 ล้านบาทจากบริษัทซีเค พาวเวอร์ จำกัด (มหาชน) ผู้บริหารเขื่อนไซยะบุรี เพื่อจัดทำแผนงานแก้ไขผลกระทบจากการเปลี่ยนแปลงนิเวศด้านการประมงบนแม่น้ำโขง ว่า มีอยู่ 3 ประเด็นที่ไม่เหมาะสม โดยประเด็นแรก เงินกว่า 263 ล้านบาทนั้นควรเป็นงานของกรมประมง เพื่อความเป็นอิสระและความเป็นกลางในการสร้างความเชื่อมั่นแก่ประชาชน เมื่อพิจารณาแล้วเห็นว่าไม่มีความเหมาะสมที่กรมประมงจะรับเงินจากเอกชนมาทำ และเป็นงบประมาณเพียงบริษัทเดียวที่มีโครงการเขื่อนบนแม่น้ำโขง ซึ่งทำให้เกิดคำถามว่ากรมประมงจะเป็นอิสระและดำเนินโครงการอย่างตรงไปตรงมาได้อย่างไร หากรับเงินมาจากบริษัทเจ้าของเขื่อน และกรมประมงจะพิทักษ์ผลประโยชน์ของประชาชนได้อย่างไร หากดำเนินโครงการตามแผนดังกล่าว อีกทั้งในอนาคต ถ้าประชาชนในพื้นที่ร้องเรียนเรื่องผลกระทบในแม่น้ำโขง กรมประมงจะตอบคำถามอย่างไร ซึ่งปฏิเสธไม่ได้เรื่องผลประโยชน์ทับซ้อน ส่วนประเด็นที่สอง สฤณีกล่าวว่าเป็นการตั้งคำถามเรื่องที่มาที่ไป หากเป็นโครงการสำคัญของกรมประมง ควรจะเป็นงบประมาณของรัฐ ทั้งที่เป็นหน้าที่ของกรมประมงแล้ว และเขาควรจะชี้แจงที่มาที่ไปของงาน ไม่ใช่ที่จะต้องทำโครงการนี้ (ฟื้นฟูแม่น้ำโขง) เพราะว่าบริษัทเสนอให้ทำ ควรจะเป็นหน้าที่ของกรมประมง ในฐานะหน่วยงานรัฐที่ต้องทำมากกว่า และประเด็นสุดท้ายคือการตั้งคำถามกับบริษัทเจ้าของเขื่อนว่าที่ทำแบบนี้มองได้ว่าเป็นการแทรกแซงและก้าวก่ายหน้าที่ของหน่วยงานรัฐและกรมประมงซึ่งทำหน้าที่รับผิดชอบหรือไม่ พร้อมเรียกร้องให้บริษัทซีเค พาวเวอร์ ควรเคารพบทบาทของหน่วยงานรัฐ นิวัฒน์ ร้อยแก้ว ประธานกลุ่มรักษ์เชียงของ กล่าวถึงสถานการณ์ผันผวนของปริมาณน้ำในแม่น้ำโขงว่า เห็นชัดเจนว่าแม่น้ำโขงไม่มีฤดูกาลแล้ว เพราะระดับน้ำฤดูแล้งและฤดูฝนไม่มีความแตกต่างกันเลย หากเป็นช่วงที่ยังไม่มีเขื่อน ระดับน้ำในแม่น้ำโขงจะขึ้นสูงสุดเดือน ส.ค. ปริมาณน้ำสูงถึง 6-7 เมตร เป็นฤดูน้ำหลาก น้ำยกตัวสูงเอ่อเข้าไปในแม่น้ำสาขา ซึ่งมีประโยชน์ต่อระบบนิเวศน์ จากการทำวิจัยพบว่าจำนวนปลาแม่น้ำโขง 90 ชนิด และมีกว่า 50 ชนิดอพยพเข้าไปวางไข่ แต่หลายปีมานี้ไม่มีฤดูน้ำหลากแล้ว เนื่องจากแม่น้ำโขงตอนบนถูกควบคุมโดยเขื่อน 11 แห่งในจีน ส่งผลกระทบต่อพันธุ์ปลาอพยพ ขณะที่ฤดูแล้ง น้ำโขงควรลดระดับลงเหลือกว่า 1-2 เมตร แต่ปัจจุบันกลับเปลี่ยนเป็นสูงขึ้น ทั้งๆ ที่น้ำควรแห้งไปตามธรรมชาติ และชาวบ้านได้ทำเกษตรริมโขง “ปัจจุบันไม่มีปลาจะจับ บางคนบอกเพราะคนเพิ่มขึ้น ใช่แม้คนเพิ่มขึ้น แต่ไม่มีใครลงมาแม่น้ำโขงแล้ว ถึงเวลาหรือยังที่เราต้องฟื้นฟูเยียวยาคนและแม่น้ำโขง เราต้องให้ชัดถึงแนวทาง ไม่ใช่แค่เอาเงินมาใส่ แต่ทำอย่างไรให้แม่น้ำโขงมีปลา หากระบบนิเวศน์ดีขึ้น สิ่งมีชีวิตก็ฟื้นตัว ผมอยากให้การเยียวยาแม่น้ำโขงเป็นรูปธรรม อยากให้ดูตัวอย่างเขื่อนปากมูน ที่มีข้อตกลงเรื่องการปิดเปิดเขื่อนให้ปลาวางไข่ เพียงแต่รัฐไม่ทำตามข้อตกลง” นิวัฒน์ กล่าว นิวัฒน์กล่าวต่ออีกว่าเรื่องการมีส่วนร่วมของประชาชนกรณีแม่น้ำโขงถือว่าแย่มาก เพราะกระบวนการต่างๆ ไม่ได้นำข้อคิดเห็นไปปฎิบัติจริงในขณะที่เขื่อนเกิดขึ้นเรื่อยๆ ตนถือว่าเป็นเรื่องใหญ่มาก ประชาชนพูดมากว่า 20 ปีแล้ว ดังนั้น ถึงเวลาที่ภาคประชาชนต้องรวมตัวกันเพื่อกำหนดนโยบายเกี่ยวกับแม่น้ำโขง ซึ่งทางกลุ่มพยายามผลักดันให้เกิดสภาประชาชนแม่น้ำโขงขึ้นมา เพียรพร ดีเทศน์ ผู้อำนวยการด้านการสื่อสารองค์กรแม่น้ำนานาชาติ กล่าวว่า แม้ภาคประชาชนพยายามเสนอทางออกต่อเนื่อง แต่ยังไม่เห็นภาพชัดจากภาครัฐว่าจะแก้ไขปัญหาอย่างไร ที่ผ่านมามีการสร้างเขื่อน เพราะมองแม่น้ำโขงเป็นแค่เรื่องน้ำและมีการแสวงหารายได้ แต่ผู้ใช้ทรัพยากรน้ำกลับถูกเบียดขับออกไป ปัญหาแม่น้ำโขงต้องใช้ความร่วมมือระหว่างประเทศ แม้จีนจะพูดคุยกับแต่ประเทศและตั้งกรอบความร่วมมือล้านช้างแม่โขง แต่ก็ยังไม่จริงจัง ระยะหลังจีนมีความพยายามอธิบายมากขึ้น แต่ก็ยังเป็นการบริหารจัดการน้ำโขงโดยเอาตัวเองเป็นที่ตั้ง ซึ่งไม่สอดคล้องกับระบบนิเวศน์ท้ายน้ำ หากจีนบริหารจัดการโดยคำนึงถึงประเทศท้ายน้ำด้วยก็จะดีที่สุด “ผลกระทบของแม่น้ำโขงข้ามพรมแดนของรัฐชาติ แต่ทำอย่างไรประเทศสมาชิกจะตระหนักถึงปัญหาและตั้งวงเจรจากัน ไม่ใช่ยอมให้บริษัทใดบริษัทหนึ่งใช้แม่น้ำโขงแสวงหากำไร” เพียรพร กล่าว รายงานฉบับใหม่ของคณะกรรมาธิการแม่น้ำโขง (MRC) ระบุว่าการทำประมงยังคงเป็นวิถีชีวิตที่สำคัญในประเทศกัมพูชา สปป.ลาว ไทย และเวียดนาม แต่ปัจจัยต่างๆ ได้แก่ การทำประมงที่มากเกินไป ความเสื่อมโทรมของแหล่งที่อยู่อาศัยที่ เกิดจากการเติบโตของประชากรมนุษย์อย่างรวดเร็ว การพัฒนาโครงสร้างพื้นฐาน และการเปลี่ยนแปลงสภาพภูมิอากาศ กำลังส่งแรงกดดันต่อการประมงในลุ่มน้ำโขงตอนล่าง ในขณะที่การเปลี่ยนแปลงในระบบนิเวศทางน้ำของลุ่มน้ำกำลังส่งผลกระทบต่อสภาพสังคม รายงาน 2 ฉบับดังกล่าว คือ รายงานสถานะและแนวโน้มของความอุดมสมบูรณ์และความหลากหลายของปลาในลุ่มแม่น้ำโขงตอนล่างระหว่างปี 2550-2561 และรายงานการติดตามผลกระทบทางสังคมและการประเมินความเปราะบางปี 2561 พบว่าครัวเรือนยังคงพึ่งพาทรัพยากรน้ำซึ่งอยู่ภายใต้แรงกดดันที่เพิ่มมากขึ้น ข้อมูลของรายงานการติดตามผลกระทบทางสังคมและการประเมินความเปราะบางปี 2561 พบว่าร้อยละ 35 ของ 2,800 ครัวเรือนมีรายได้ลดลง และร้อยละ 32 มีรายได้เท่าเดิม มีเพียงร้อยละ 26 เท่านั้นที่ระบุว่ามีรายได้เพิ่มขึ้นเล็กน้อย ในขณะที่ร้อยละ 6 ระบุว่ารายได้เพิ่มขึ้นอย่างมีนัยสำคัญเมื่อเปรียบเทียบกับปี 2559 นอกจากนี้ รายงานทั้ง 2 ฉบับเตือนว่ายังมีประเด็นสำคัญที่ต้องมีการปรับปรุงซึ่งมีความเกี่ยวพันเชิงนโยบายสำหรับรัฐบาล เพื่อให้ชุมชนได้รับการปกป้องจากภัยที่เกี่ยวข้องกับน้ำ และความเปราะบางที่เกี่ยวข้องกับสภาพอากาศ จากการศึกษาของ MRC พบว่าชุมชนประมงในเกือบทุกพื้นที่ของลุ่มแม่น้ำโขงถูกรบกวน โดยเฉพาะใน สปป.ลาว และเวียดนาม ซึ่งมีอัตราการจับปลาลดลง ส่วนหนึ่งของข้อแนะนำ คือ เรียกร้องให้รัฐบาลของประเทศภาคีสมาชิกของ MRC ทั้ง 4 ประเทศบังคับใช้กฎหมายการประมงระดับชาติและการร่วมกันดำเนินการตามยุทธศาสตร์การจัดการและพัฒนาประมงลุ่มแม่นำโขงที่ได้รับการอนุมัติเพื่อฟื้นฟูชุมชนประมงที่ประสบปัญหา นอกจากนี้ ยังเสนอการบูรณาการแผนการจัดการแม่น้ำเพื่อจัดการกับความเสี่ยงจากการสร้างเขื่อนพัฒนาไฟฟ้าพลังน้ำที่เพิ่มขึ้น หนึ่งในผลการศึกษาที่โดดเด่นพบว่าอุบัติการณ์น้ำท่วมที่เพิ่มขึ้นอาจเป็นผลมาจากการเปลี่ยนแปลงสภาพภูมิอากาศและปัจจัยอื่นๆ รวมถึงการพัฒนาโครงสร้างพื้นฐานด้านน้ำ ในช่วงปี 2558-2561 ประมาณร้อยละ 62 ของกลุ่มตัวอย่างหมู่บ้าน ประสบความสูญเสียและความ เสียหายจากอุทกภัย ในจำนวนนี้ ประเทศไทยมีสัดส่วนสูงสุดที่ร้อยละ 80 ในขณะที่เวียดนามมีสัดส่วนต่ำสุดที่ร้อยละ 42 ทั้งนี้ ร้อยละ 25 ของกลุ่มตัวอย่างหมู่บ้านระบุว่าผลกระทบจากอุทกภัยเลวร้ายมากขึ้น และร้อยละ 25 ระบุว่าผลกระทบเหล่านี้เลวร้ายลงในช่วง 12 เดือนที่ผ่านมาและรุนแรงมากกว่าปีก่อนหน้า ข่าวการเมืองคุณภาพชีวิตสิ่งแวดล้อมข่าวการเมืองคุณภาพชีวิตสิ่งแวดล้อมองค์กรแม่น้ำนานาชาติแม่น้ำโขงคณะกรรมาธิการแม่น้ำโขงMRCเขื่อนจีนเขื่อนไซยะบุรีกรมประมงบริษัทซีเค พาวเวอร์ จำกัด (มหาชน)กลุ่มรักษ์เชียงของสฤณี อาชวานันทกุลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/hb3i5uMUyn4/95555,2021_10_20
ศาลให้ประกัน ‘สนธิญาณ’ ไม่กำหนดเงื่อนไข ส่วน 3 แกนนำ กปปส. ยกฟ้องตามศาลชั้นต้น,"Submitted on Wed, 2021-10-20 19:00ศาลอุทธรณ์ยกฟ้อง 3 แกนนำ กปปส. ‘เสรี-สมบัติ-สกลธี’ คดีชุมนุมล้มเลือกตั้งปี 2557 ด้าน ‘สนธิญาณ’ ผู้บริหารท็อปนิวส์ และอดีตแกนนำ กปปส. ต้องโทษจำคุก 8 เดือนไม่รอลงอาญา แต่ศาลอนุญาตให้ประกันตัวด้วยเงินสด 600,000 บาท ไม่กำหนดเงื่อนไขเพิ่มเติม เจ้าตัวพร้อมสู้คดีต่อในชั้นฎีกา ขณะที่ ‘สุเทพ เทือกสุบรรณ’ เผยเตรียมยื่นอุทธรณ์คดีตนเองเดือน พ.ย. นี้ 20 ต.ค. 2564 สำนักข่าวหลายแหล่ง อาทิ ข่าวสดออนไลน์ มติชนออนไลน์ ไทยรัฐออนไลน์ และประชาชาติธุรกิจ รายงานตรงกันว่าช่วงเช้าวันนี้ (20 ต.ค. 2564) ที่ศาลอาญา ถ.รัชดาภิเษก ศาลนัดอ่านคำพิพากษาศาลอุทธรณ์คดีกบฎ กปปส. สำนวนแรก หมายเลขดำ อ.1191/2557, อ.1298/2557, อ.1328/2557 ที่พนักงานอัยการสำนักงานคดีพิเศษ 4 เป็นโจทก์ ยื่นฟ้อง สนธิญาณ ชื่นฤทัยในธรรม แกนนำ กปปส. และผู้บริหารท็อปนิวส์, สกลธี ภัททิยกุล อดีต ส.ส.กทม. พรรคประชาธิปัตย์ ผู้ร่วมชุมนุม, สมบัติ ธำรงธัญวงศ์ อดีตอธิการบดีสถาบันบัณฑิตพัฒนบริหารศาสตร์ (นิด้า) และอดีตประธานคณะกรรมาธิการปฏิรูปการเมือง และสภาปฏิรูปการเมือง (สปช.) และเสรี วงศ์มณฑา นักวิชาการด้านสื่อสารมวลชนและการตลาด รวม 8 ข้อหาในความผิดฐานร่วมกันเป็นกบฏ, กระทำให้ปรากฏแก่ประชาชนด้วยวาจา หรือวิธีอื่นใดที่ไม่ใช่การกระทำในความมุ่งหมายตามรัฐธรรมนูญเพื่อให้เกิดความปั่นป่วน หรือความไม่สงบในราชอาณาจักรฯ, อั้งยี่, ซ่องโจร, มั่วสุมกันตั้งแต่ 10 คนขึ้นไปใช้กำลังประทุษร้ายให้เกิดความวุ่นวายในบ้านเมืองโดยมีอาวุธ โดยเป็นหัวหน้าหรือเป็นผู้มีหน้าที่สั่งการ, เจ้าพนักงานสั่งให้เลิกการกระทำนั้นแต่ไม่เลิก, ยุยงให้ร่วมกันหยุดงาน การร่วมกันปิดงานงดจ้างเพื่อบังคับรัฐบาล, ร่วมกันบุกรุก ตามประมวลกฎหมายอาญา มาตรา 113, 116, 117, 209, 210, 215, 362, 364, 365 และร่วมกันขัดขวางเจ้าหน้าที่ประจำหน่วยเลือกตั้ง, ร่วมกันขัดขวางการปฏิบัติงานของ กกต. ความผิดตาม พ.ร.บ.ว่าด้วยการเลือกตั้ง ส.ส. และการได้มา ซึ่ง ส.ว. พ.ศ. 2550 มาตรา 76 และ 152 ต่อมา มีรายงานเพิ่มเติมว่าศาลอุทธรณ์มีคำพิพากษาให้จำเลยที่หนึ่ง คือ สนธิญาณ ต้องโทษจำคุก 1 ปีในข้อหากระทำความผิดตาม พ.ร.ป.ว่าด้วยการเลือกตั้ง ส.ส. เเละ ส.ว. กรณีร่วมกับสำราญ รอดเพชร ขัดขวางการเลือกตั้งล่วงหน้าที่โรงเรียนสุโขทัย เขตดุสิต กทม. แต่คำให้การเป็นประโยชน์จึงโทษให้ 1 ใน 3 เหลือโทษจำคุก 8 เดือน ไม่รอลงอาญา รวมถึงมีคำสั่งให้เพิกถอนสิทธิ์เลือกตั้ง 5 ปี ส่วนจำเลยที่ 2-4 คือ สกลธี สมบัติ และเสรี อัยการซึ่งเป็นโจทก์ยื่นฟ้องไม่ได้ร่วมนำสืบว่าร่วมขัดขวางการเลือกตั้งหรือไม่ อีกทั้งพยานหลักฐานไม่เพียงพอที่จะชี้ชัดว่าจำเลยที่ 2-4 กระทำผิดฐานร่วมขัดขวางการเลือกตั้ง ศาลอุทธรณ์จึงยืนยันคำพิพากษายกฟ้องจำเลยที่ 2-4 ตามศาลชั้นต้น ทั้งนี้ มีรายงานเพิ่มเติมว่าทนายความของสนธิญาณกำลังอยู่ระหว่างยื่นประกันตัวโดยใช้หลักทรัพย์เป็นเงินสด 100,000 บาท ต่อมาเวลา 16.00 น. ข่าวสดออนไลน์และประชาชาติธุรกิจรายงานตรงกันว่าศาลมีคำสั่งอนุญาตให้ปล่อยตัวชั่วคราวระหว่างรอพิจารณาคดีในชั้นศาลฎีกา โดยวางหลักประกันเป็นเงินสดจำนวน 600,000 บาทและไม่ได้มีการกำหนดเงื่อนไขใดๆ เพิ่มเติม นอกจากนี้ ผู้สื่อข่าวยังรายงานเพิ่มเติมว่าจำเลยทั้ง 4 คนเดินทางมาที่ศาลพร้อมด้วยเเกนนำ กปปส. หลายคน เช่น สุเทพ, ถาวร เสนเนียม อดีตรัฐมนตรีช่วยว่าการกระทรวงคมนาคมในรัฐบาล พล.อ.ประยุทธ์ จันทร์โอชา และณัฏฐพล ทีปสุวรรณ อดีตรัฐมนตรีว่าการกระทรวงศึกษาธิการในรัฐบาลเดียวกัน โดยแกนนำ กปปส. คนอื่นๆ กล่าวว่าเดินทางมาให้กำลังใจจำเลยทั้ง 4 ในวันนี้ มติชนออนไลน์ รายงานเพิ่มเติมว่า สุเทพ ให้สัมภาษณ์กับสื่อมวลชนโดยระบุว่าพร้อมน้อมรับตามคำพิพากษาของศาล แม้ว่าจะเป็นศาลใดก็ตามก็เชื่อว่ามีการตัดสินไปตามหลักของกระบวนการยุติธรรม ส่วนในคดีกบฏ สำนวนของตนนั้นอยู่ระหว่างเตรียมยื่นอุทธรณ์คดีในเดือน พ.ย.นี้ สำหรับคดีกบฎ กปปส. พนักงานอัยการยื่นฟ้องสำนวนแรกตั้งแต่ปี 2557 สืบเนื่องจากการร่วมชุมนุมของกลุ่ม กปปส. ที่มีสุเทพ เทือกสุบรรณ เลขาธิการ กปปส. เป็นผู้นำการชุมนุมขับไล่รัฐบาลยิ่งลักษณ์ ชินวัตร อดีตนายกรัฐมนตรี ระหว่างวันที่ 23 พ.ย. 2556-1 พ.ค. 2557 ในการชุมนุมดังกล่าว แกนนำ กปปส. ได้พาผู้ชุมนุมบุกรุกปิดสถานที่ราชการหลายแห่ง และขัดขวางการเลือกตั้ง ในท้ายคำฟ้องของอัยการฝ่ายโจทก์ได้ขอให้ศาลมีคำสั่งเพิกถอนสิทธิ์เลือกตั้งของจำเลยทั้ง 4 คน ได้แก่ สนธิญาณ สกลธี สมบัติ และเสรี เป็นระยะเวลา 5 ปี อย่างไรก็ตาม จำเลยทั้งหมดให้การปฏิเสธทุกข้อกล่าวหาพร้อมตั้งทนายความเพื่อสู้คดี และได้รับอนุญาตให้ปล่อยตัวชั่วคราวระหว่างพิจารณาคดี คดีกบฎ กปปส. เริ่มสืบพยานนัดแรกตั้งแต่ปี 2558-2562 โดยเมื่อวันที่ 25 ก.ค. 2562 ศาลชั้นต้นมีคำพิพากษายกฟ้องโดยพิเคราะห์พยานหลักฐานที่โจทก์-จำเลย นำสืบหักล้างกันแล้ว เห็นว่าพยานหลักฐานที่อัยการโจทก์นำสืบมารับฟังได้เพียงว่าจำเลยทั้ง 4 รายได้เข้าร่วมชุมนุมกับ กปปส. แต่ไม่ได้เป็นแกนนำที่สั่งการผู้ชุมนุม หรือขึ้นปราศรัยสั่งการให้กระทำการรุนแรง โดยการชุมนุมของ กปปส. ศาลรัฐธรรมนูญได้วินิจฉัยไว้แล้วในคำวินิจฉัยที่ 59/2556 ว่าการชุมนุมของ กปปส. สืบเนื่องมาจากการแสดงความคิดเห็น ซึ่งเป็นสิทธิเสรีภาพตามรัฐธรรมนูญฯ มาตรา 63 ซึ่งสืบเนื่องจากเหตุที่คัดค้านการออกร่างกฎหมายนิรโทษกรรมและไม่พอใจการบริหารราชการแผ่นดินของรัฐบาลของยิ่งลักษณ์ ชินวัตร พยานหลักฐานที่โจทก์นำสืบมาจึงยังไม่พอฟังได้ว่าจำเลยทั้ง 4 คนได้กระทำความผิดตามฟ้องทั้ง 8 ข้อหา จึงพิพากษายกฟ้อง ข่าวการเมืองข่าวการเมืองกปปส.สนธิญาณ ชื่นฤทัยในธรรมเสรี วงศ์มณฑาสกลธี ภัททิยกุลสมบัติ ธำรงธัญวงค์สุเทพ เทือกสุบรรณล้มการเลือกตั้งศาลอาญาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/q0WkZEL99XY/95556,2021_10_20
ศูนย์ทนายฯ เผยประชาชน 21 คนถูกดำเนินคดีกรณี #ม็อบ30กันยา ไล่ 'ประยุทธ์' ที่ท่าน้ำนนท์,"Submitted on Wed, 2021-10-20 19:40ภาพปกจากเพจทะลุฟ้า ศูนย์ทนายความเพื่อสิทธิมนุษยชนเผยมีผู้ถูกดำเนินคดีทั้งสิ้น 21 คนจากกรณี #ม็อบ30กันยา ขับไล่ พล.อ.ประยุทธ์ จันทร์โอชา ที่ท่าน้ำนนท์ จ.นนทบุรี โดยหนึ่งในผู้ถูกดำเนินคดีเป็นเยาวชนอายุ 17 ปีจากกลุ่มปฏิวัติการศึกษาไทย ขณะที่ตำรวจนัดผู้ต้องหาทั้งหมดอีกครั้งในวันที่ 1 พ.ย. นี้เพื่อรายงานตัวและส่งสำนวนต่อไปอีกอัยการ ด้านแกนนำเครือข่ายคนรุ่นใหม่นนทบุรีแจ้งความกลับ พร้อมถามเหตุใดม็อบสนับสนุน 'ประยุทธ์' จึงไม่ถูกดำเนินคดีบ้าง 20 ต.ค. 2564 ศูนย์ทนายความเพื่อสิทธิมนุษยชนรายงานว่าวานนี้ (19 ต.ค. 2564) ผู้ได้รับหมายเรียกอีก 4 รายในคดีชุมนุมขับไล่ พล.อ.ประยุทธ์ จันทร์โอชา บริเวณหอนาฬิกาท่าน้ำนนทบุรีเมื่อวันที่ 30 ก.ย. ที่ผ่านมา เดินทางไปที่ สภ.เมืองนนทบุรี เพื่อรับทราบข้อกล่าวหาตามหมายเรียกครั้งที่ 2 และหนึ่งในนั้นเป็นนักกิจกรรมเยาวชนอายุ 17 ปี โดยตำรวจแจ้ง 3 ข้อกล่าวหาเช่นเดียวกับคนอื่นๆ ที่เข้ารับทราบข้อหาก่อนหน้านี้ พนักงานสอบสวน สภ.เมืองนนทบุรี ออกหมายเรียกประชาชนที่เข้าร่วมขับไล่ พล.อ.ประยุทธ์ ในวันดังกล่าวอย่างต่อเนื่อง โดยหมายเรียกระบุว่ามี พ.ต.ต.จิราธิป ใจยาว เป็นผู้กล่าวหา รวมมีผู้ถูกดำเนินคดีทั้งสิ้น 21 ราย เป็นเยาวชน 1 ราย คือ ฟิวส์ (นามสมมติ) เยาวชนจากกลุ่มปฏิวัติการศึกษาไทย รวมถึงวรวรรณ แซ่อั้ง หรือ 'ป้าเป้า' ที่ถูกกล่าวหาในคดีนี้ด้วย 'ทะลุฟ้า' ย้ายชุมนุมจากนางเลิ้งมารอไล่ประยุทธ์ที่ท่าน้ำนนท์ ศูนย์ทนายความเพื่อสิทธิมนุษยชนรายงานเพิ่มเติมว่าผู้ถูกออกหมายเรียกทั้งหมดทยอยเดินทางเข้ารับทราบข้อกล่าวหาแล้ว ตั้งแต่ช่วงวันที่ 8, 12 และ 15 ต.ค. จนชุดสุดท้ายในวันที่ 19 ต.ค. ที่ผ่านมา โดยผู้ถูกกล่าวหาทั้งหมดถูกพนักงานสอบสวน สภ.เมืองนนทบุรี แจ้งข้อหาเดียวกันทั้งสิ้น 3 ข้อหา ได้แก่ ร่วมกันมั่วสุมกันตั้งแต่สิบคนขึ้นไป ใช้กำลังประทุษร้าย ขู่เข็ญว่าจะใช้กำลังประทุษร้าย หรือก่อให้เกิดความวุ่นวายขึ้นในบ้านเมือง ตามประมวลกฎหมายอาญามาตรา 215 วรรคแรก, ไม่ยอมเลิกการมั่วสุมเมื่อเจ้าพนักงานสั่งให้เลิก ตามประมวลกฎหมายอาญามาตรา 216 และฝ่าฝืนคำสั่งจังหวัดนนทบุรี ที่ 2415/2564 เรื่องสั่งปิดสถานที่เป็นการชั่วคราว (ฉบับที่ 62) ลงวันที่ 31 ส.ค. 2564 ข้อ 4 การจัดกิจกรรมที่มีความเสี่ยงต่อการแพร่โรค ออกตามความในมาตรา 9 แห่ง พ.ร.ก.ฉุกเฉินฯ พฤติการณ์ข้อกล่าวหาของตำรวจระบุในลักษณะเดียวกัน โดยสรุปว่าเมื่อวันที่ 30 ก.ย. 2564 กลุ่มผู้ถูกกล่าวร่วมกันชุมนุมเพื่อแสดงออกทางการเมืองขับไล่นายกรัฐมนตรี มีผู้เข้าร่วมประมาณ 100 คน อันอาจก่อให้เกิดการแพร่ระบาดของโรคติดต่อ และมีผู้ร่วมชุมนุมบางคนทำร้ายเจ้าหน้าที่ตำรวจ ขัดขวางขบวนรถนายกรัฐมนตรี ใช้เท้าถีบรถยนต์ในขบวน ตลอดจนมีผู้นำปัสสาวะมาราดรดเจ้าหน้าที่ตำรวจ ก่อให้เกิดความวุ่นวายในบ้านเมือง และตำรวจได้แจ้งว่าชุมนุมดังกล่าวเป็นความผิด ให้ยุติเลิกการชุมนุม แต่กลุ่มผู้ต้องหาไม่ยอมเลิก ผู้กล่าวหาจึงได้มาร้องทุกข์กับพนักงานสอบสวนให้ดำเนินคดี อย่างไรก็ตาม ผู้ถูกกล่าวหาทั้งหมดให้การปฏิเสธตลอดข้อกล่าวหา และจะยื่นคำให้การเพิ่มเติมเป็นหนังสือต่อไป ทั้งนี้ ผู้ถูกกล่าวหาบางส่วนได้ให้การในเบื้องต้นว่าการชุมนุมในวันที่ 30 ก.ย. 2564 นั้นเป็นการชุมนุมโดยสงบและปราศจากอาวุธ เป็นสิทธิอันชอบธรรมของประชาชนที่รัฐธรรมนูญได้บัญญัติรองรับไว้ ขณะเดียวกันประกาศหรือข้อกำหนดตาม พ.ร.ก.ฉุกเฉินฯ ที่ออกมาและบังคับใช้อยู่ในขณะนี้นั้น มีวัตถุประสงค์ก็เพื่อป้องกันกับการแพร่โรคระบาด แต่กลับถูกนำมาใช้ปิดกั้นการแสดงออกของประชาชนที่ใช้สิทธิเสรีภาพตามรัฐธรรมนูญ อันเป็นกฎหมายสูงสุด จนเกินสมควรแก่เหตุ การตั้งข้อกล่าวหาในลักษณะดังกล่าวของเจ้าหน้าที่ตำรวจจึงเป็นการไม่ถูกต้อง ตำรวจปล่อยตัวผู้ถูกกล่าวหาทั้งหมดหลังดำเนินการแจ้งข้อกล่าวหาเสร็จสิ้น และนัดหมายให้ผู้ถูกกล่าวหาทั้งหมด 21 คนรายงานตัวในวันที่ 1 พ.ย. 2564 ซึ่งเป็นวันนัดส่งสำนวนให้อัยการ อนึ่ง เมื่อวันที่ 8 ต.ค. 2564 เจษฎา ศรีปลั่ง จากเครือข่ายคนรุ่นใหม่นนทบุรี หนึ่งในผู้ถูกกล่าวหาในคดีนี้ เดินทางเข้าแจ้งความที่ สภ.ปากเกร็ด จากกรณีมีผู้มาชุมนุมต้อนรับและให้กำลังใจ พล.อ.ประยุทธ์ ในวันเดียวกันกับที่ตำรวจมีการตั้งกล่าวหาผู้ชุมนุมฝั่งคัดค้าน โดยตั้งข้อสังเกตว่าเหตุใดฝ่ายผู้ที่สนับสนุน พล.อ.ประยุทธ์ จึงไม่ถูกดำเนินคดี ทั้งที่มีการชุมนุมในลักษณะเดียวกัน ข่าวการเมืองสิทธิมนุษยชนข่าวการเมืองสิทธิมนุษยชนท่าน้ำนนท์นนทบุรีเครือข่ายคนรุ่นใหม่นนทบุรีเจษฎา ศรีปลั่งไล่ประยุทธ์#ม็อบ30กันยาทะลุฟ้าวรวรรณ แซ่อั้งป้าเป้ากลุ่มปฏิวัติการศึกษาไทยติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/weJgU21Oky8/95557,2021_10_20
วงถกวิจิตรศิลป์ มช. ทวงคืนหอศิลป์ ทวงคืนเสรีภาพ ย้ำ มหา'ลัยจะก้าวหน้าไปกับเด็กดีของรัฐเผด็จการไม่ได้,"Submitted on Wed, 2021-10-20 20:36วรรณา แต้มทอง รายงาน สมชาย ปรีชาศิลปกุล ระบุ งานศิลปะที่ไม่เหลืองอร่ามและขัดต่ออุดมการณ์ชาติ ศาสน์ กษัตริย์ เท่ากับงานศิลปะที่มีปัญหาในสังคมไทย ปิ่นแก้ว เหลืองอร่ามศรี ย้ำ มหาวิทยาลัยจะก้าวหน้าในระดับนานาชาติ พร้อมๆ กับการเป็นเด็กดีของรัฐเผด็จการไม่ได้ มิตร ใจอินทร์ ยัน การ Occupy สิทธิที่เราจะยึดพื้นที่ พิภพ อุดมอิทธิพงศ์ ชี้ เสรีภาพในการแสดงออกเป็นสิทธิที่เก่าแก่ที่สุดในโลก เมื่อวันที่ 17 ต.ค. ที่ผ่านมา เวลา 16.00 น. ที่บริเวณลานหน้าหอศิลปวัฒนธรรม มหาวิทยาลัยเชียงใหม่ (มช.) ภายในสาขาวิชา Media Art and Design คณะวิจิตรศิลป์ คณาจารย์และนักศึกษาที่เกี่ยวข้องกับการบุกยึดพื้นที่หอศิลปฯ ดังกล่าวคืนจากผู้บริหารคณะและผู้บริหารมหาวิทยาลัย จากวันก่อน (16 ต.ค. 64) ร่วมกันจัดงานเสวนาเสรีภาพทางศิลปะในหัวข้อ “Occupy The CMU Art Center” หลังกรณีผู้บริหารคณะวิจิตรศิลป์สั่งเซ็นเซอร์ผลงานศิลปะที่มีเนื้อหาเกี่ยวข้องกับการเมืองของนักศึกษาชั้นปี 4 ที่จะต้องจัดแสดงนิทรรศการเป็นตัวจบในหอศิลปวัฒนธรรมแห่งนี้ จนทำให้นักศึกษาต้องรวมตัวกันบุกเข้ายึดพื้นที่หอศิลป์คืนจากผู้บริหาร เพื่อตั้งติดและจัดแสดงผลงานให้ทันวันเปิดนิทรรศการภายในวันพุธที่ 20 ต.ค. นี้ โดยมีวิทยากรที่มาร่วมแลกเปลี่ยนกัน ดังนี้ สมชาย ปรีชาศิลปกุล รองศาสตราจารย์จากคณะนิติศาสตร์ ปิ่นแก้ว เหลืองอร่ามศรี รองศาสตราจารย์จากคณะสังคมศาสตร์ พิภพ อุดมอิทธิพงศ์ นักแปลอิสระ มิตร ใจอินทร์ ศิลปิน และดำเนินรายการโดย ศรยุทธ เอี่ยมเอื้อยุทธ อาจารย์จากสาขาวิชา Media Art and Design คณะวิจิตรศิลป์ สมชาย ปรีชาศิลปกุล : งานศิลปะที่ไม่เหลืองอร่ามและขัดต่ออุดมการณ์ชาติ ศาสน์ กษัตริย์ เท่ากับงานศิลปะที่มีปัญหาในสังคมไทย สมชาย กล่าวว่า เสรีภาพในการแสดงความคิดเห็นของประชาชนและเสรีภาพของศิลปินในการแสดงงานเป็นสองส่วนที่ไม่อาจแยกออกจากกันได้ กรณีที่เกิดขึ้นในคณะวิจิตรศิลป์ไม่ใช่สิ่งที่เกิดขึ้นเพียงที่เดียวในสังคมไทยขณะนี้ แต่การคุมคามและความพยายามปิดกั้นเสรีภาพในการแสดงออกของประชาชนและศิลปินเกิดขึ้นอย่างกว้างขวางในปัจจุบัน ยกตัวอย่างเช่น กรณีคุณสุชาติ สวัสดิ์ศรี ที่ถูกอำนาจรัฐในการถอดถอนจากตำแหน่งศิลปินแห่งชาติอย่างไม่เป็นธรรม สมชายชี้ว่า ปรากฎการณ์ที่เรียกว่าการคุมคามการแสดงความคิดเห็นของประชาชน รวมถึงงานศิลปะเป็นสิ่งที่เกิดขึ้นมาอย่างต่อเนื่อง เรามักจะเห็นผู้ที่ทำงานศิลปะหรือแสดงความคิดเห็นในลักษณะที่ไม่ต้องตรงใจของผู้มีอำนาจหรือขัดแย้งต่ออุดมการณ์ของสังคมไทยเผชิญกับปัญหามาอย่างต่อเนื่อง สะท้อนให้เห็นว่าการทำงานศิลปะในสังคมไทยมีเพดาที่ไม่สูงมาก เช่น การวาดภาพพระพุทธรูปที่คล้ายอุลตร้าแมนสามารถกลายเป็นเรื่องใหญ่ที่ถูกห้ามได้ในสังคมไทย งานศิลปะที่ดีย่อมส่งผลต่อผู้เสพ ทำให้ผู้เสพเกิดมุมมองและคำถามใหม่ๆ ที่ต่างไปจากเดิม ซึ่งในช่วง 5 – 10 ปีที่ผ่านมา มีผลงานศิลปะที่ทำให้เกิดคำถามใหม่ๆ หรือมุมมองที่ต่างไปจากเดิมเกิดขึ้นจำนวนมาก แต่ผลงานศิลปะที่ถูกมองว่าเป็นปัญหาคืองานศิลปะประเภทที่ไปกระทบต่อ “อุดมการณ์ชาติ ศาสน์ กษัตริย์” แบบคับแคบ กล่าวคืองานศิลปะที่สนใจแต่เปลือกของอุดมการณ์ชาติ ศาสน์ กษัตริย์ โดยมิได้เข้าไปตั้งคำถาม “งานศิลปะแบบเหลืองอร่ามเป็นงานศิลปะชนิดแบบที่คุณทำได้ คุณจะมองเข้าไปแล้วเห็นความเป็นไทย งดงาม ถ้าเป็นพระก็แบบเห็นพระพุทธรูปเต็มไปด้วยความเมตตา ถ้าคุณจะทำเรื่องชาติ ชาติของเราก็จะเต็มไปด้วยผู้คนที่อยู่กันอย่างโอบอ้อมอารี และงานประมาณนี้จะออกมาในสีทองๆ งานแบบนี้จะไม่มีปัญหา แต่ถ้าเมื่อไหร่เป็นงานที่ทำให้เกิดคำถามขึ้นโดยเฉพาะต่ออุดมการณ์ชาติ ศาสน์ กษัตริย์ แบบคับแคบ งานชิ้นนี้จะเป็นงานที่ต้องถูกคุมขัง ถูกปิดกั้น และงานลักษณะนี้จะถูกกำกับเป็นอย่างมาก” รองศาสตราจารย์จากคณะนิติศาสตร์ มช. กล่าวด้วยว่า งานศิลปะที่นักศึกษาทำเป็นจำนวนมากก็เป็นงานตั้งคำถามหรือนำไปสู่คำอธิบายใหม่ๆ และสิ่งนี้เป็นเรื่องใหญ่เนื่องจากหน้าที่อีกอย่างหนึ่งของงานศิลปะคือการกล่อมเกลาผู้คน ซึ่งรัฐก็จะใช้งานศิลปะกล่อมเกลาผู้คนให้อยู่ภายใต้อำนาจของตนเองแบบเชื่องๆ เมื่อใดที่มีงานศิลปะที่ไม่ได้อยู่ใต้อำนาจรัฐแบบนั้นเกิดขึ้นจึงกลายเป็นเรื่องใหญ่ที่รัฐต้องจัดการ แต่ขณะเดียวกันรัฐเองก็ประสบปัญหาว่าจะจัดการกับผลงานศิลปะตั้งคำถามหรือท้าทายกับตัวเองอย่างไร “ผมเข้าใจว่างานศิลปะจำนวนมากในไทยจะถูกอุ้มชู้โดยอำนาจรัฐเป็นส่วนใหญ่ เช่นรางวัลศิลปินแห่งชาติ คณะกรรมการที่ให้รางวัลศิลปินแห่งชาติประกอบไปด้วยปลัดกระทรวงประมาณ 12 กระทรวง มีตั้งแต่กระทรวงศึกษา กระทรวงมหาดไทย ไม่แน่ใจว่ามีกระทรวงกลาโหมด้วยหรือไม่ คุณจะให้รางวัลศิลปินแห่งชาติ แต่โดยกระทำผ่านราชการระดับสูงเป็นสำคัญ งานศิลปะที่ประสบความสำเร็จในสังคมไทยจึงอยู่ภายใต้การโอบอุ้มของอำนาจรัฐ และเมื่ออยู่ภายใต้การโอบอุ้มของอำนาจรัฐคุณตั้งคำถามต่ออำนาจรัฐไม่ได้ งานที่ออกมาจึงเป็นแบบชาติไทยนี้ดี” ดังนั้น งานศิลปะที่จะประสบความสำเร็จในสังคมไทยจึงอยู่ภายใต้การโอบอุ้มของอำนาจรัฐและไม่คิดที่จะตั้งคำถามต่ออำนาจรัฐ ทำให้งานศิลปะที่ประสบความสำเร็จวนอยู่กับเรื่องในทำนองที่ว่าชาติไทยนี้ดี อยู่กับมาอย่างสงบ มีผู้นำที่มีความสามารถ นอกจากนี้ปัญหาอีกประการหนึ่งของสังคมไทยคือ การไม่มีตลาดที่ใหญ่พอมาสนับสนุนผลงานศิลปะของศิลปินที่หลากหลาย ศิลปินที่ประสบความสำเร็จในสังคมไทยจำนวนมากจึงไม่ประสบความสำเร็จในบ้านเกิดตัวเอง แต่กลับไปประสบความสำเร็จในต่างประเทศ เนื่องจากรัฐเองก็ไม่มีการสนับสนุนศิลปินที่มากพอหรือทำให้ศิลปินอยู่ได้ ทั้งวงการศิลปะ ภาพยนตร์ หรือดนตรี “ในแง่นี้จึงทำให้อำนาจรัฐมีอิทธิพลต่อการกำหนดทิศทางการทำงานศิลปะ หรือทำให้คนทำงานศิลปะของไทยมีจุดยืนที่ไม่ใหญ่มาก ถ้าเมื่อไหร่ที่คุณมีปัญหาต่ออำนาจรัฐหรือวิพากษ์วิจารณ์อำนาจรัฐปัญหาที่จะตามมาเลยคือ การถูกใช้อำนาจตามกฎหมายหรืออำนาจอื่นๆ เป็นปัญหาที่ติดตามมา” สมชายกล่าว พร้อมระบุด้วยว่า ถ้าผู้มีอำนาจรัฐไม่พอใจหรือไม่เห็นด้วยกับผลงานศิลปะที่ต่างออกไปจากอุดมการณ์แบบจารีตเป็นเรื่องที่ย่อมอาจเกิดขึ้นได้ แต่ถ้าเหตุการณ์นี้เกิดขึ้นในมหาวิทยาลัยต้องยอมรับว่าเป็นสิ่งเข้าใจได้ยาก เนื่องจากหลักพื้นฐานที่สำคัญของมหาวิทยาลัยคือการเป็นพื้นที่ที่เปิดกว้างให้ผู้คนแสดงความคิดเห็นได้อย่างเสรีและปลอดภัย ไม่เฉพาะด้านงานศิลปะ แต่มหาวิทยาลัยต้องเปิดกว้างให้ทุกสาขาวิชามีเสรีภาพในการแสดงความคิดเห็น เพื่อนำมาซึ่งความงอกงามทางปัญญาจากถกเถียง ไม่ใช่การท่องจำ ซึ่งการแสดงความคิดเห็นนั้นอาจจะถูกหรือผิดก็ได้ และมาถกเถียงกันเพื่อนำไปสู่ความเข้าใจหรือทำให้เห็นแง่มุมมองต่างๆ ของประเด็นนั้นๆ อันเป็นรากฐานสำคัญของมหาวิทยาลัยในการสร้างความรู้ กรณีการปิดกั้นผลงานศิลปะของนักศึกษาและไม่ยอมรับในเสรีภาพในการแสดงความคิดเห็นที่เกิดขึ้นภายในพื้นที่มหาวิทยาลัยจึงเป็นเรื่องที่น่าละอาย ปิ่นแก้ว เหลืองอร่ามศรี : มหาวิทยาลัยจะก้าวหน้าในระดับนานาชาติ พร้อมๆ กับการเป็นเด็กดีของรัฐเผด็จการไม่ได้ ปิ่นแก้วกล่าวชื่นชมต่อสิ่งที่นักศึกษาสาขา Media Art and Design คณะวิจิตรศิลป์ได้กระทำ ซึ่งถือเป็นส่วนของประวัติศาสตร์การยืนยันยืนหยัดรับรองสิทธิของนักศึกษาที่เกิดขึ้นในมหาวิทยาลัย หลังจากนั้นปิ่นแก้วได้เริ่มตั้งคำถามต่อสิ่งที่เกิดขึ้นภายในมหาวิทยาลัยเชียงใหม่ในช่วงหลายปีที่ผ่านมาว่า “จริงๆ แล้ว มหาวิทยาลัยแห่งนี้เป็นของใคร รับใช้ใคร และนักศึกษาอยู่ตรงไหนในมหาวิทยาลัย” “นักศึกษาจ่ายเงินเข้ามา ไม่ได้มาเรียนฟรี ไม่ได้มาขอทานความรู้ คุณเข้ามาซื้อสินค้าที่เรียกว่า “ความรู้” แต่สิ่งที่มหาวิทยาลัยปฏิบัติกับนักศึกษา Media Art สะท้อนคำถามใหญ่ที่ว่าตกลงนักศึกษาอยู่ตรงไหนในสถาบันอุดมศึกษาแห่งนี้ ซึ่งเป็นคำถามที่สำคัญมาก ในระหว่างที่คุณ Occupy พื้นที่หอศิลป์ซึ่งควรเป็นพื้นที่ของนักศึกษา คำถามนี้จะกวนใจมากว่าสิทธิของนักศึกษาอยู่ตรงไหน” ปิ่นแก้วอยากจะสนทนากับมหาวิทยาลัยเชียงใหม่ โดยระบุว่าชนชั้นนำที่กุมทิศทางของมหาวิทยาลัยเชียงใหม่ในช่วง 2 ทศวรรษที่ผ่านมามีความต้องการอยากที่จะกระทำใน 2 เรื่องด้วยกัน หนึ่ง ชนชั้นนำที่กุมทิศทางของมหาวิทยาลัยต้องการพามหาวิทยาลัยเชียงใหม่ไปสู่การเป็นมหาวิทยาลัยแถวหน้าของประเทศและนานชาติ ในทุกปี มช. จึงมักมีคำต่างๆ ที่ผุดขึ้นมา เพื่อเป็นฐานในการพาตัวเองไปอยู่แถวหน้า เช่น คำว่า มหาวิทยาลัยอัจฉริยะ, ล้านนาสร้างสรรค์ (ซึ่งมีรูปของคณะวิจิตรศิลป์ประกอบอยู่ในล้านนาสร้างสรรค์ด้วย) หรือการผลักดันให้คณจารย์ตีพิมพ์ผลงานลงวารสารนานาชาติ ล่าสุดผู้บริหารมหาวิทยาลัยต้องการผลักดันให้ มช. บรรลุเป้าหมายเป้าหมายการพัฒนาที่ยั่งยืน (Sustainable Development Goals: SDGs) ของ UN ได้ภายในปี 2030 สอง ขณะเดียวกันมหาวิทยาลัยเชียงใหม่ก็ยังอยากที่จะเป็นเด็กดีของรัฐเผด็จการ โดยการใช้อำนาจในการควบคุมและจำกัดเสรีภาพในการแสดงออกของนักศึกษาและอาจารย์ในมหาวิทยาลัยให้เหมือนกับที่รัฐเผด็จการกระทำอยู่ภายนอกมหาวิทยาลัย “อยากที่จะเป็นเด็กดีของรัฐเผด็จการ อยากที่จะเป็นแขนขาของอำนาจนิยม เปลี่ยนมหาวิทยาลัยให้เป็นพื้นที่ของการถูกตรวจตราควบคุม หลายเรื่องเข้าใจว่านายไม่ได้สั่ง แต่ทำเอง อย่างกรณีของนักศึกษาที่โดนเซ็นเซอร์ผลงานอยู่ตอนนี้ เพื่อที่จะชี้หรือแสดงจุดยืนให้เห็นว่าเป็นเด็กดีของรัฐเผด็จการ” รองศาสตราจารย์จากคณะสังคมศาสตร์ มช. กล่าว ทั้งสองเรื่องนี้เป็นสิ่งที่ไปด้วยกันไม่ได้ มีความขัดแย้งและย้อนแย้งกันเอง เนื่องจากในมหาวิทยาลัยระดับนานาชาติเสรีภาพในการแสดงออกของนักศึกษาเป็นสิ่งสำคัญ ชนชั้นนำที่บริหาร มช. อยู่ในทุกวันนี้กำลังhypocrite หรือหลอกลวงผู้คนไปวันๆ เอาสิ่งที่ไม่จริงมาทำให้เป็นเรื่องจริง เราพบเรื่องนี้ในรายงานของมหาวิทยาลัยที่พยายามระบุว่า มช. สนับสนุนเสรีภาพทุกรูปแบบในมหาวิทยาลัย แต่กลับไปเอาภาพม็อบในมหาวิทยาลัยของนักศึกษามาลงโดยไม่ได้รับอนุญาต ถือเป็นหนึ่งในเรื่อง hypocrite ที่ผู้บริหารมหาวิทยาลัยทำ นอกจากนี้ เป้าหมายของ SDGs ข้อที่ 16 คือการผดุงความเป็นธรรมและการให้ความเป็นธรรม ซึ่งเสรีภาพในการแสดงออกและเสรีภาพทางวิชาการเป็นสิ่งสำคัญที่มหาวิทยาลัยต้องมี แต่การรับรองสิทธิเหล่านี้แทบหาไม่ได้ใน มช. ส่วน SDGs ข้อที่ 4 คุณภาพของการศึกษา ขณะที่ UN กำหนดถึงเรื่องการศึกษที่เท่าเทียม ส่วน มช. พูดถึงแต่เรื่องนวัตกรรม ปิ่นแก้วตั้งข้อสังเกตว่าสิ่งเหล่านี้จะเรียกว่าการศึกษที่เท่าเทียมได้อย่างไร กลุ่มประชาชนที่เข้าร่วมฟังเสวนา “สิ่งที่มหาวิทยาลัยแห่งนี้พยายามจะทำในช่วงเวลา 10 ปีที่ผ่านมาคือ การผลักให้มหาวิทยาลัยกลายเป็นโรงงานในการผลิตผลิตภัณฑ์ เป็นการผลิตที่ปราศจากความคิด โดยเฉพาะความคิดเชิงวิพากษ์” ปิ่นแก้ว กล่าว และยังยกตัวอย่างการรับรองสิทธิและเสรีภาพในการแสดงความคิดเห็นของมหาวิทยาลัยในต่างประเทศขึ้นมาเปรียบเทียบเพื่อให้เห็นภาพ เช่น เมื่อ 2 ปีที่แล้วอธิการบดีของมหาวิทยาลัยโคลัมเบียออกมาโต้โดนัลด์ ทรัมป์ อดีตประธานาธิบดีของสหรัฐที่เข้ามาแทรกแซง free speech และการแสดงออกอย่างมีเสรีภาพในมหาวิทยาลัย โดยอธิการบดีของมหาวิทยาลัยโคลัมเบียยืนยันว่า ในโคลัมเบียและมหาวิทยาลัยต่างๆ ทั่วอเมริกา ไม่ว่าความคิดเห็นที่ต่างจะเป็นขวาหรือซ้าย ความคิดเห็นเหล่านั้นถูกโต้เถียงอย่างเปิดเผยมาตลอดเวลานับทศวรรษบางกรณีผู้บริหารมหาวิทยาลัยเสียด้วยซ้ำที่เป็นคนเชิญตัวแทนฝ่ายซ้ายหรือฝ่ายขวามาพูดในมหาวิทยาลัย และมักจะมีนักศึกษาที่ไม่เห็นด้วยกับฝ่ายขวาหรือฝ่ายซ้ายไปประท้วง อธิการบดีมหาวิทยาลัยโคลัมเบียมองว่าบรรยากาศเช่นนี้เป็นบรรยากาศของเสรีภาพ ปิ่นแก้วชี้ว่า บรรยากาศแห่งการถกเถียงได้อย่างมีเสรีเป็นสิ่งที่สำคัญ การเปิดให้มีการรับฟังเสียงที่ต่างเป็นการเสริมสร้างให้สังคมมีความอดทนหรือเปิดใจกว้างในการรับฟังเสียงที่ต่างได้ และเข้าใจว่าความต่างและการวิพากษ์เป็นพื้นฐานทั่วไปของสังคม โดยเฉพาะในสังคมมหาวิทยาลัย “ยิ่งสังคมภายนอกหดแคบลงในการรับฟังความเห็นที่ต่าง สังคมมหาวิทยาลัยยิ่งจำเป็นต้องแสดงให้เห็นถึงพื้นที่ที่มีอยู่น้อยนิดในการรับฟังและการโต้เถียงกันของผู้คนที่เห็นต่างกัน นี่เป็นสิ่งที่ผู้บริหารคณะวิจิตรศิลป์ควรทำไม่ใช่หรือ ไม่ว่าผู้บริหารจะขวาแค่ไหน อนุรักษ์นิยมขนาดไหน นั้นเป็นรสนิยมส่วนตัว ผลิตงานศิลปะจะเหลืองอร่ามสีขนาดไหน หรือไปรับใช้ใคร นั้นก็เป็นรสนิยมส่วนตัว แต่พื้นที่ของมหาวิทยาลัยต้องรับใช้ศิลปะทุกแขนง และเปิดให้มีการโต้เถียงกัน ให้นักศึกษาได้มองเห็นความแต่ต่างหลากหลาย” สุดท้ายปิ่นแก้วเสนอว่า ผู้บริหารคณะวิจิตรศิลป์ควรที่จะลงมาพูดคุยวิพากษ์วิจารณ์กับผลงานศิลปะที่ไม่เห็นด้วย ไม่ใช่ทำการแบนหรือเซ็นเซอร์ผลงานศิลปะของนักศึกษา การ Occupy หอศิลป์ของนักศึกษาในครั้งนี้จึงเป็นการทำให้พื้นที่ของคณะวิจิตรศิลป์และมหาวิทยาลัยเชียงใหม่ไม่กลายเป็นพื้นที่ในการผลิตช่างลอกลายออกไปลอกงานตามๆ กัน มิตร ใจอินทร์ : การ Occupy สิทธิที่เราจะยึดพื้นที่ มิตรเล่าถึงประสบการณ์การ Occupy พื้นที่ที่เคยกระทำมาก่อนให้ฟังว่า สมัยหนุ่มมิตรเคยร่วมกับผู้ก่อตั้งมหาวิทยาลัยเที่ยงคืน Occupy พื้นที่ถนนบริเวณท่าแพ โดยไม่ขออนุญาตเทศบาลหรือตำรวจ ตั้งแต่ 6 โมงเย็นจนถึง 6 โมงเช้า และเรียกเหตุการณ์ตอนนั้นว่าเป็น “มหาวิทยาลัยเที่ยงคืน” หรือกรณีการไปทำ “ผ้าป่าเที่ยงคืน” โดยปีนเข้ารั้ววัด 7 วัดในเมืองเชียงใหม่ ตั้งแต่วัดอุปคุตจนถึงวัดพระสิงห์ เพื่อบอกว่าเรามีสิทธิธรรม (ไม่ใช่นิติธรรม) ที่จะเข้าไปตรวจสอบวัดตอนเที่ยงคืนได้ วัดเป็นของประชาชน ถนนเป็นของประชาชน ประชาชนสามารถใช้ได้ เราไม่ได้เข้าไป Occupy สถานที่เหล่านี้ทั้งปี นอกจากนี้มิตรเคยใช้วิธีอดอาหาร 5 วัน เพื่อประท้วงกฎหมายมาตรา 112 หลังจากที่อากงถูกดำเนินคดี โดยเขากว่าวว่า 10 ปีหลังจากที่ชูประเด็นนี้ขึ้นมา เมื่อไม่นานมานี้ยังมีนักศึกษามหาวิทยาลัยเชียงใหม่ที่ถูกดำเนินคดี 112 ไปกีดอกตัวเองเป็นตัวเลข 112 ที่หน้าสถานีตำรวจ มิตรมองว่าการที่นักศึกษา Occupy พื้นที่ครั้งนี้ ก็เพื่อที่จะนำมาใช้เป็นพื้นที่ทางศิลปะ นักศึกษาคณะวิจิตรศิลป์รุ่นนี้เผชิญกับปัญหาไม่มีโอกาสได้ติดตั้งผลงานศิลปนิพนธ์ของตนมาเป็นระยะเวลาเกือบเดือน ขณะที่รุ่นที่แล้วถูกโกงงบการแสดงจาก 150,000 บาท เหลือแค่ 5,000 บาท “สมัย 6 ตุลา มีปรากฏการณ์ขวาพิฆาตซ้าย มีขวาพิฆาตซ้ายในเชียงใหม่โดนยิงตาย ผมโมโหมากที่ความกระจอกนี้มันลุกลามขึ้นมากลั่นแกล้ง กดขี่ข่มเหงเด็กนักศึกษาและศิลปะด้วย” “ขณะวิจิตรสิ้น” ไปแล้ว หากผู้บริหารไม่สามารถต่อกรกับนักศึกษาได้ เพราะความกลัวและใช้อำนาจอย่างไร้เหตุผลได้ถึงเพียงนี้ สิ่งที่เราทำได้คือการช่วยเหลือให้นักศึกษาที่รับผลกระทบจากการใช้อำนาจนี้ให้สามารถแสดงผลงานศิลปนิพนธ์ของเขาได้ เพื่อที่เขาจะได้สำเร็จการศึกษาต่อไป “เด็กถูกกลั่นแกล้งมาทั้งปี โดนขโมยงาน โดนแจ้ง 112 แม้กระทั่งนักวิจารณ์ศิลปะที่กรุงเทพก็ยังโดนแจ้งความ โดยคนกลุ่มเดียวกัน” มิตร กล่าว พร้อมระบุว่า การ Occupy เป็นยุทธวิธีที่นักศึกษาส่วนมากในต่างประเทศมักใช้กันในตะวันตก นักศึกษามีสิทธิที่จะใช้พื้นที่ภายในมหาวิทยาลัยของพวกเขา และมีเสรีภาพในการแสดงออก หากพื้นที่มหาวิทยาลัยที่เขาเรียนไร้ซึ่งเสรีภาพในการแสดงออกย่อมเป็นปัญหาของศิลปะในทันที “เพราะสถานการณ์จำเป็นเฉพาะหน้าครูบาอาจารย์และนักศึกษาถึงต้องพังประตูเข้ามาใช้สถานที่ซึ่งเป็นของเขา พื้นที่ตรงนี้เขาเช่าจากมหาวิทยาลัย เขาจ่ายค่าน้ำ ค่าไฟ ค่าเทอมถูกต้อง แต่ใครมีอำนาจที่จะมาปิด มาห้ามพวกเขาที่จะใช้ และรู้ได้อย่างไรว่าสิ่งที่พวกเขาจะแสดงขัดต่อกฎหมายความมั่นคงหรือศีลธรรมอันดี เขารู้ได้อย่างไร” มิตร กล่าว พิภพ อุดมอิทธิพงศ์ : เสรีภาพในการแสดงออกเป็นสิทธิที่เก่าแก่ที่สุดในโลก พิภพ กล่าวถึงปรากฎการณ์ที่เกิดขึ้นต่อนักศึกษาคณะวิจิตรศิลป์ว่า เป็นเรื่องที่น่าสะเทือนใจ เนื่องจากมหาวิทยาลัยควรจะเป็นบ่อน้ำที่ดับกระหายทางปัญญาของนักศึกษาและควรจะเป็นพื้นที่ที่มีเสรีภาพมากที่สุด การปฏิวัติในโลกนี้หลายเหตุการณ์เกิดขึ้นในพื้นที่มหาวิทยาลัยซึ่งเป็นของคนหนุ่มสาว อาทิ การต่อต้านสงครามเวียดนามในอเมริกา เหตุการณ์ 14 ตุลา หรือ 6 ตุลา ในสังคมไทยก็ล้วนแต่มีจุดเริ่มต้นขึ้นที่มหาวิทยาลัยทั้งนั้น “คนที่บอกว่าการเมืองไม่เกี่ยวข้องกับมหาวิทยาลัย คือคนหน่อมแน้มและตกยุค การปิดกั้นไม่ให้นักศึกษาแสดงผลงานถือเป็นการละเมิดเสรีภาพด้านการแสดงออก freedom of expression ผมคิดว่า freedom of expression แทบจะเป็นสิทธิที่เก่าแก่ที่สุดในโลก” พิภพกล่าวว่า ในยุคกรีกโบราณก่อนคริสตกาลเป็นพันปีมนุษย์มีสภา มีกฎ มีกติกา ในการกำหนดให้บุคคลสามารถแสดงความคิดเห็นได้ทุกเรื่อง ขณะที่ในปัจจุบันกฎหมายระหว่างประเทศทุกฉบับ ตั้งแต่ปฏิญญาสากลว่าด้วยสิทธิมนุษยชนไปจนถึงกติกาสากลว่าด้วยสิทธิพลเมืองและสิทธิทางการเมือง และรัฐธรรมนูญแทบทุกประเทศ รวมถึงประเทศไทยต่างรับรองเสรีภาพในการแสดงออกไว้ การปิดกั้นเสรีภาพในการแสดงที่เกิดขึ้นในคณะวิจิตรศิลป์จึงเป็นเรื่องย้อนยุคไปไกลตั้งแต่ก่อนยุคกรีก “น่าเสียดายที่ทำไมในสถาบันการศึกษาระดับนี้ยังมีการปิดกั้นเสรีภาพด้านการแสดงออก อีกคนหนึ่งอาจจะบอกว่า ถ้าคุณไม่คุม เขาก็จะไปดูหมิ่นคนอื่น ผมคิดว่าประเด็นมันอยู่ที่ว่าการดูหมิ่นเป็นเสรีภาพในการแสดงออกหรือเปล่า ในอเมริกาคุณเอาธงชาติมาเผา เพื่อประท้วงได้ ไม่มีความผิด ศาลฎีกาเคยตัดสินไว้ว่าไม่ผิด เพราะว่าเป็นเสรีภาพในการแสดงออกที่ได้รับการคุ้มครองไว้ใน First Amendment” นอกจากนี้ พิภพยังหยิบยกการแก้ไขเพิ่มเติมรัฐธรรมนูญครั้งที่ 1 ของอเมริกา เพื่อรับรองเสรีภาพในการแสดงออกของประชาชนขึ้นมาเป็นตัวอย่าง เพื่อทำให้เห็นว่าการเผาธงชาติเพื่อประท้วงในอเมริกาเป็นเรื่องที่ทำได้ไม่ผิดกฎหมาย เนื่องจากมีรัฐธรรมนูญรับรองและคุ้มครองสิทธิเสรีภาพไว้ เหตุการณ์ที่เป็นที่มาของคำวินิจฉัยของศาลฎีกาฉบับนี้คือ ราว ค.ศ. 1984 มีสมาชิกพรรคริพับลิกันคนหนึ่งซึ่งไม่พอใจพรรคไปยืนประท้วง และแสดงออกโดยการเผาธงชาติอเมริกาเป็นสัญลักษณ์ เขาถูกตำรวจจับและศาลในระดับรัฐตัดสินว่าสมาชิกพรรคริพับลิกันคนดังกล่าวมีความผิด ต่อมาเขายังแพ้คดีในชั้นอุทธรณ์ เมื่อเรื่องถึงศาลฎีกาเขากลับชนะในคดีด้วยเสียง 5 ต่อ 4 ศาลมีความเห็นว่า “แม้การแสดงออกด้านเสรีภาพของเขาอาจจะทำให้บางคนสะเทือนใจ เพราะว่าธงชาติเป็นสัญลักษณ์สูงสุดสำหรับหลายคน แต่ศาลเห็นว่าแค่การทำให้เกิดความสะเทือนใจนั้นไม่ถึงขั้นที่จะต้องไปปิดกั้นการแสดงออกของเขา” ถือเป็นบรรทัดฐานในการตีความอย่างกว้างของศาลฎีกาในอเมริกาต่อกรณีดูหมิ่น ผิดกับศาลไทยที่การตีความคำว่าดูหมิ่นยังเปราะบาง ทำให้มีคดีหมิ่นประมาทเกิดขึ้นเป็นจำนวนมาก ยกตัวอย่างเช่น หลายคนที่โดนคดี 112 ไม่รับการประกันตัว เพราะสร้างความสะเทือนใจให้กับประชาชนบางส่วน ขณะที่ศาลฎีกาในอเมริกาพิจารณาที่เจตนาของตัวผู้กระทำเป็นสำคัญ หากผู้กระทำไม่ได้มีเจตนาที่จะดูหมิ่นชาติแต่กระทำไปเพื่อการประท้วง โดยมีธงชาติเป็นองค์ประกอบหนึ่งของการประท้วง การเผาธงชาติจึงกระทำได้ไม่ถือเป็นการดูหมิ่นชาติ “คำว่าการดูหมิ่น คุณอาจจะคิดว่าการที่นักศึกษาออกมาอะไร เขาจะไปดูหมิ่นใคร ความจริงมันก็เป็นความรับผิดชอบของนักศึกษาแต่ละคนอยู่แล้ว คุณไปยุ่งอะไรกับเขา” พิภพตั้งคำถามว่าเหตุใดจึงต้องปิดกั้นแสดงผลงานศิลปะของนักศึกษา เพราะหากผลงานักศึกษาไปกระทบหรือเป็นการดูหมิ่นให้ผู้ใดผู้หนึ่งเกิดความเสียหายก็เป็นเรื่องที่นักศึกษาแต่ละคนต้องรับผิดชอบเป็นการส่วนตัว ผู้บริหารคณะไม่จำเป็นต้องเดือดร้อนไปก่อนนักศึกษา แต่ควรเคารพต่อเสรีภาพในการแสดงออกซึ่งเป็นสิทธิที่เก่าแก่ที่สุดในโลกและเป็นสิทธิขั้นพื้นฐานของประชาธิปไตย “การพูดได้ทุกเรื่องเป็นพื้นฐานของประชาธิปไตย ความแตกต่างระหว่างประชาธิปไตยกับเผด็จการอยู่ที่ตรงนี้ เผด็จการคุณพูดได้บางเรื่องที่เขาอยากให้คุณพูด แต่ประชาธิปไตยคุณพูดได้ทุกเรื่อง” พิภพ กล่าว พร้อมระบุว่า ในอเมริกายังเคยมีกรณี occupy wall street ที่โด่งดังเมื่อปี 2011 หลังอเมริกาเริ่มมีปัญหาการเงิน ธนาคารล่ม และเกิดผลกระทบด้านเศรษฐกิจมาตั้งแต่ช่วง 2008 จนถึงช่วงปี 2011 ผู้คนเริ่มตระหนักมากขึ้นต่อการที่รัฐอุ้มคนรวย ปล่อยทิ้งคนจน และความไม่เท่าเทียมเกิดขึ้น กลุ่มคนที่รณรงค์ต่อต้านบริโภคนิยมในนาม แอดบัสเตอร์ส (Adbusters) จึงได้เริ่ม Occupy สวนใจกลางในนิวยอร์กและตั้งแคมป์อยู่ในสวนเป็นเวลา 2 เดือนกว่า เพื่อแสดงจุดยืนต่อการประท้วงอย่างต่อเนื่องต่อปัญหาความไม่เท่าเทียมที่เกิดขึ้นจากระบบทุนนิยม และนำไปสู่การเคลื่อนไหวอย่างอื่นๆ และกระบวนการทางสังคมที่ตามมา การ occupy wall street เป็นการชี้ให้เห็นว่าระบบทุนนิยมยิ่งพัฒนาไปเท่าไหร่ ความไม่เท่าเทียมในสังคมก็ยิ่งเพิ่มมากขึ้นเรื่อยๆ ซึ่งต่อมาการประท้วงด้วยวิธีการแบบการ Occupy ก็ได้กระจายตัวออกไปในหลายที่ การ Occupy จึงถือเป็นส่วนหนึ่งของการเคลื่อนไหวในเชิงสัญลักษณ์ เพื่อให้สามารถไปสู่เป้าหมายที่ตั้งไว้ เรื่องที่สำคัญกว่าการ Occupy จึงต้องพุ่งเป้าไปว่า ผู้กระทำการ Occupy ต้องการอะไรในเชิงอุดมคติ ข่าวการเมืองวัฒนธรรมการศึกษาสิทธิมนุษยชนสมชาย ปรีชาศิลปกุลศิลปะปิ่นแก้ว เหลืองอร่ามศรีมหาวิทยาลัยเสรีภาพในการแสดงออกพิภพ อุดมอิทธิพงศ์มิตร ใจอินทร์Occupyวิจิตรศิลป์มหาวิทยาลัยเชียงใหม่วรรณา แต้มทองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/cptQGDGH5S8/95559,2021_10_20
ที่ประชุม พ.ร.บ.ทรมาน-อุ้มหาย พิจารณารายมาตราล่าช้า-เห็นต่างเรื่องคำนิยาม เร่งให้ทันประชุมสภา 1 พ.ย. นี้,"Submitted on Wed, 2021-10-20 20:34ประชุม กมธ.วิสามัญ พ.ร.บ.ทรมาน-อุ้มหาย ครั้งที่ 3-4 พบการพิจารณารายมาตราล่าช้า รายละเอียดบทนิยามยังมีความเห็นไม่ตรงกัน ด้าน 'รังสิมันต์ โรม' เสนอแก้คำนิยามให้ครอบคลุม อย่าเปิดช่องว่างให้กฎหมายพิเศษมีอำนาจเหนือการพิทักษ์สิทธิของประชาชน 20 ต.ค. 2564 มูลนิธิผสานวัฒนธรรม หนึ่งในสมาชิกคณะกรรมาธิการ (กมธ.) วิสามัญพิจารณาร่างพระราชบัญญัติ (พ.ร.บ.) ป้องกันและปราบปรามการทรมานและการกระทำให้บุคคลสูญหาย พ.ศ. … รายงานว่า วานนี้ (19 ต.ค. 2564) และวันนี้ (20 ต.ค. 2564) กมธ. จัดการประชุมครั้งที่ 3 และครั้งที่ 4 โดยวาระในการประชุมทั้ง 2 ครั้งนี้ คือการพิจารณาร่าง พ.ร.บ.ดังกล่าว ในรายมาตรา ซึ่งพิจารณาจากร่างของรัฐบาลเป็นร่างหลัก อย่างไรก็ตาม ในที่ประชุมทั้งสองวันกลับปรากฏว่าการพิจารณาร่าง พ.ร.บ.ดังกล่าว ในรายมาตรามีความล่าช้า ไม่สามารถพิจารณาให้ผ่านไปได้โดยเร็วเพราะต้องการความรอบคอบ และเนื่องจาก กมธ. บางส่วนมีความเห็นไม่ตรงกันเรื่องการนิยามความหมายที่เกี่ยวข้องในร่าง พ.ร.บ.ของรัฐบาล เช่นคำว่า 'การทรมาน' และ 'การกระทำให้บุคคลสูญหาย' โดย กมธ. ส่วนใหญ่มีความเห็นว่าควรให้สอดคล้องกับอนุสัญญาว่าด้วยการต่อต้านการทรมาน และการกระทำอื่นๆ ที่โหดร้าย ไร้มนุษยธรรม หรือที่ย่ำยีศักดิ์ศรี (CAT) และอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ (ICPPED) ให้มากที่สุด ตามที่เห็นชอบร่วมกันในการประชุมครั้งแรกๆ ขณะที่ร่างของรัฐบาลไม่กำหนดนิยามและข้อหาความผิดในเรื่อง 'การกระทำที่โหดร้าย ไร้มนุษยธรรม หรือย่ำยีศักดิ์ศรีความเป็นมนุษย์' ซึ่ง กมธ. ส่วนใหญ่เห็นสมควรว่าควรมีการกำหนดไว้ ทั้งนี้ ในที่ประชุมยังถกเถียงกันอย่างกว้างขวาง กรณีการแก้ไขคำว่า 'การเลือกปฏิบัติโดยไม่เป็นธรรม' ของร่างรัฐบาลให้ปรับเป็น 'การเลือกปฏิบัติไม่ว่ารูปแบบใด' หรือ 'โดยเหตุใดๆ' ตามข้อเสนอของ กมธ. ส่วนใหญ่ แต่ท้ายที่สุดก็ยังไม่ได้ข้อสรุปเช่นกัน การพิจารณาร่าง พ.ร.บ.ดังกล่าว ตลอดการประชุมทั้ง 4 ครั้ง ยังไม่ได้ข้อสรุปในรายมาตรา แม้ว่าเสียงของ กมธ. ส่วนใหญ่จะเสนอให้นำเอาบางมาตราของร่าง พ.ร.บ.ฉบับของ กมธ. ซึ่งลงชื่อโดยสมาชิกสภาผู้แทนราษฎรจากทุกพรรค จำนวน 101 คน ร่างพรรคประชาธิปัตย์จำนวน 21 คน และร่างพรรคประชาชาติจำนวน 21 คน มาเสนอเพื่อปรับปรุงร่างของรัฐบาลให้สอดคล้องกับพันธกรณีภายใต้อนุสัญญาทั้ง 2 ฉบับ เพื่อให้การปกป้องทุกคนจากการทรมาน การปฏิบัติที่โหดร้าย ไร้มนุษยธรรมหรือที่ย่ำยีศักดิ์ศรีความเป็นมนุษย์ และการบังคับสูญหาย โดยกฎหมายสามารถนำไปบังคับใช้ได้ผลจริงในทางปฏิบัติ ยิ่งไปกว่านั้น การให้คำนิยามคำว่า 'ผู้เสียหาย' กมธ. บางคนยังได้เสนอให้ไม่ระบุคำว่า 'คู่ชีวิต' ที่หมายถึงคู่รักต่างเพศ เพศเดียวกัน หรือคู่รักที่เป็นบุคคลหลากหลายทางเพศที่ใช้ชีวิตอยู่ร่วมกันเป็นครอบครัว ในนิยามคำว่า 'ผู้เสียหาย' โดยเห็นว่ายังไม่มีกฎหมายออกมาบังคับใช้ ทำให้เป็นข้อกังวลว่า ร่างกฎหมายดังกล่าวจะออกมาทิศทางใด และจะทำให้บุคคลบางกลุ่มไม่อยู่ในขอบเขตที่รัฐต้องให้การคุ้มครองหรือไม่ ทั้งนี้ การประชุม กมธ. ครั้งถัดไป จะมีขึ้นในวันที่ 25-27 ต.ค. 2564 เพื่อเร่งดำเนินการให้การพิจารณาร่าง พ.ร.บ.ดังกล่าวนี้เสร็จสิ้นภายในเดือน ต.ค. นี้และเตรียมเข้าสู่ที่ประชุมสภาผู้แทนราษฎรสมัยหน้า ซึ่งจะเปิดสมัยประชุมในวันที่ 1 พ.ย. ที่จะถึงนี้ 'รังสิมันต์ โรม' เสนอแก้คำนิยามให้ทัดเทียมกับอนุสัญญาระดับสากล วานนี้ (19 ต.ค. 2564) รังสิมันต์ โรม ส.ส.บัญชีรายชื่อพรรคก้าวไกล หนึ่งใน กมธ. พิจารณาร่าง พ.ร.บ.ป้องกันการอุ้มหาย-ซ้อมทรมาน โพสต์ข้อความผ่านเฟซบุ๊กเพจ Rangsiman Rome - รังสิมันต์ โรม ระบุว่าตนได้ให้ความเห็นต่อที่ประชุมว่าคำว่า 'มนุษยธรรม' หรือ 'ศักดิ์ศรีความเป็นมนุษย์' ไม่ใช่สิ่งที่เพิ่งถือกำเนิดขึ้นมาใหม่ ย่อมมีการศึกษาค้นความเกี่ยวกับเรื่องดังกล่าวมาแล้วพอสมควรที่จะให้หยิบยกขึ้นมาใช้ตีความกันได้ ในขณะที่ในความเป็นจริงนั้น เราก็ได้พบกับปรากฏการณ์ต่างๆ ที่ทำให้เห็นได้ว่าการกระทำอันโหดร้าย ไร้มนุษยธรรม ย่ำยีศักดิ์ศรีความเป็นมนุษย์นั้นมีอยู่จริง เช่น การคุมขังในที่มืดไม่ให้รู้วันคืน การคุมขังในสถานที่สกปรกไม่ถูกสุขลักษณะ เช่นนี้แล้วจึงจำเป็นที่จะต้องกำหนดฐานความผิดดังกล่าวเพื่อเป็นจุดเริ่มต้นในการสร้างความเปลี่ยนแปลงทางสังคม และหากจะยังมีส่วนที่จะต้องตีความก็ต้องเป็นหน้าที่ของศาล ซึ่งในอนาคตเมื่อศาลได้มีคำพิพากษาบรรทัดฐานออกมาแล้วก็จะช่วยให้เกิดความชัดเจนมากยิ่งขึ้นได้ นอกจากนี้ยังมีประเด็นที่ กมธ. ได้เสนอให้นำบทบัญญัติในร่างฉบับ กมธ. ที่กำหนดหากมีข้อขัดแย้งกับกฎหมายฉบับอื่นๆ ให้ยึดตามที่บัญญัติไว้ในร่าง พ.ร.บ.นี้เป็นสำคัญ (เว้นแต่บทบัญญัติในกฎหมายฉบับอื่นให้การคุมครองบุคคลได้มากกว่า) ซึ่งตัวแทนกฤษฎีกาได้แสดงข้อกังวลว่าหากกำหนดไว้อาจเกิดปัญหาในทางกฎหมาย ในประเด็นนี้ รังสิมันต์ได้ให้ความเห็นว่าการที่ต้องกำหนดไว้เช่นนี้ก็เนื่องจากเราต้องการให้กฎหมายนี้เป็นมาตรฐานใหม่ของการคุ้มครองชีวิตและร่างกายของประชาชน ดังนั้นจะให้มีกฎหมายอื่นใดมาเปิดช่องยกเว้นเพื่อที่จะไม่ถือปฏิบัติตามร่าง พ.ร.บ. นี้ไม่ได้ เช่น การยกเว้นความรับผิดของเจ้าหน้าที่ตาม พ.ร.ก.ฉุกเฉิน, กฎอัยการศึก หรือการออกกฎหมายนิรโทษกรรม ซึ่งตนรับฟังได้หากทางกฤษฎีกาจะเห็นว่าถ้อยคำยังไม่รัดกุมพอ ก็แก้ไขในจุดเหล่านั้นไป แต่หากไม่มีการกำหนดเรื่องดังกล่าวไว้เลย ผมเกรงว่าที่อุตส่าห์ยกร่าง พ.ร.บ. นี้ขึ้นมา สุดท้ายเมื่ออยู่ต่อหน้า 'กฎหมายพิเศษ' เหล่านั้นแล้วก็จะกลายเป็นเปล่าประโยชน์ และขอให้ กมธ. ช่วยกันหาและแก้ไขจุดอ่อนข้อด้อยของร่าง พ.ร.บ.ฉบับนี้ โดยไม่ลืมว่าเป้าหมายใหญ่ของการร่างกฎหมายฉบับนี้คือเพื่อสร้างมาตรฐานในการพิทักษ์สิทธิของประชาชนให้ทัดเทียมมาตรฐานสากล หรือสูงยิ่งไปกว่านั้นได้ยิ่งดี นอกจากนี้ ในวันนี้ (20 ต.ค. 2564) รังสิมันต์ยังระบุว่าตนได้เสนอเรื่องการแก้ไขการกำหนดองค์ประกอบความผิดฐานทรมาน ส่วนที่เป็นเรื่องเจตนา 'เลือกปฏิบัติโดยไม่เป็นธรรม' (ตามร่างฉบับ ครม.) โดยขอให้แก้เป็น 'การเลือกปฏิบัติไม่ว่ารูปแบบใด' เนื่องการการเขียนตามร่างฉบับ ครม. นั้นอาจก่อให้เกิดความสับสนในการตีความ ซึ่งรังสิมันต์เห็นว่าการเขียนตามที่ตนเสนอนั้นสอดคล้องกับอนุสัญญาระหว่างประเทศมากกว่า อย่างไรก็ตาม ทั้งหมดนี้ยังไม่ได้มีการลงมติว่าจะเห็นด้วยกับข้อเสนอให้แก้ไขหรือไม่ อ่านข่าวที่เกี่ยวข้อง: #ประชุมสภา ผ่านวาระ 1 พ.ร.บ.ซ้อมทรมาน-อุ้มหาย พร้อมย้อนดูอภิปราย ส.ส. พูดอะไรบ้าง 'รังสิมันต์ โรม' ชี้รูรั่ว 5 ข้อของร่าง พ.ร.บ.อุ้มหายฉบับ ครม.-บก.ลายจุด เผย ตร.ใหญ่เคยล็อบบี้ถอน กม. ประชุม กมธ. พ.ร.บ.อุ้มหาย-ซ้อมทรมาน นัด 2 ถกนิยาม-เตรียมผลักดันให้ทันประชุมสภา พ.ย. นี้ ข่าวการเมืองสิทธิมนุษยชนข่าวการเมืองสิทธิมนุษยชนพ.ร.บ.ป้องกันและปราบปรามการทรมานและการกระทำให้บุคคลสูญหาย พ.ศ. …อุ้มหายซ้อมทรมานพ.ร.บ.อุ้มหายการซ้อมทรมานกมธ.รังสิมันต์ โรมมูลนิธิผสานวัฒนธรรมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/S4RdvzAahmo/95558,2021_10_20
โฆษกกลาโหมแจงข่าวลือทะลุแก๊ส 'กลายพันธุ์' เป็นกลุ่มแบ่งแยกดินแดน-บัตรเครดิตทหาร,"Submitted on Wed, 2021-10-20 22:20โฆษกกระทรวงกลาโหมตอบคำถามผู้สื่อข่าวชี้แจงกระแสข่าวการชุมนุมของกลุ่มทะลุแก๊สอาจพัฒนาไปเป็นกลุ่มแบ่งแยกดินแดงเหมือนกรณี 3 จังหวัดชายแดนใต้ พร้อมโต้โซเชียลปมบัตรเครดิตทหารของธนาคารแห่งหนึ่งว่าไม่ใช่เรื่องของ 'ศักดินา' แต่เป็นเรื่องของธนาคารที่จะออกบัตรเครดิตให้ใครก็ได้ 20 ต.ค. 2564 วันนี้ (20 ต.ค. 2564) เวลา 11.00 น. ที่กระทรวงกลาโหม พล.อ.คงชีพ ตันตระวาณิชย์ โฆษกกระทรวงกลาโหม ตอบคำถามผู้สื่อข่าวกรณีกระแสข่าวกลุ่มม็อบทะลุแก๊สอาจพัฒนาไปสู่กลุ่มแบ่งแยกดินแดน หน่วยข่าวกรองของกระทรวงกลาโหมได้ติดตามเรื่องดังกล่าวหรือไม่ โดยผู้สื่อข่าวคนดังกล่าว ใช้คำว่า ""กลุ่มทะลุแก๊สอาจมีการกลายพันธุ์ไปสู่การแบ่งแยกดินแดน"" ทั้งนี้ พล.อ.คงชีพ ตอบว่ากระทรวงกลาโหมติดตามกระแสข่าวดังกล่าวอยู่ และไม่ต้องการให้การชุมนุมที่แยกดินแดงเกิดความรุนแรงเกิดเช่นเดียวกับที่ 3 จังหวัดชายแดนใต้ ซึ่งฝ่ายความมั่นคงได้มีการเฝ้าระวังอยู่ในเรื่องนี้ เพราะไม่ต้องการให้เกิดปัญหา พร้อมกล่าวว่าหากประชาชนมีเบาะแสหรือมีข่าวที่เกี่ยวข้อง ขอให้แจ้งทางเจ้าหน้าที่รัฐเพื่อให้เจ้าหน้าที่รัฐดำเนินการในส่วนที่เกี่ยวข้อง ""หากว่าทางภาคประชาชนมีเบาะแสหรือมีข่าวที่เกี่ยวข้องก็ขอให้แจ้งทางเจ้าหน้าที่หน้างาน เพื่อให้เจ้าหน้าที่ดำเนินการในส่วนที่เกี่ยวข้อง"" โฆษกกระทรวงกลาโหมกล่าว นอกจากนี้ พล.อ.คงชีพ ยังได้ตอบคำถามของผู้สื่อข่าวคนเดิม กรณีธนาคารแห่งหนึ่งออกบัตรเครดิตสำหรับทหารชั้นผู้ใหญ่ ซึ่งสังคมออนไลน์วิพากษ์วิจารณ์เรื่องชนชั้นศักดินาในกองทัพ ในฐานะโฆษกกระทรวงกลาโหมมองว่าอย่างไร พล.อ.คงชีพ ตอบว่า จะมองว่าชนชั้นศักดินาก็ไม่ได้ เพราะธนาคารเป็นภาคเอกชน ถ้าจะออกบัตรเครดิตให้ใครหรือจัดโปรโมชันให้ใครก็เป็นเรื่องของธนาคาร ในการออกบัตรเครดิต ธนาคารจะต้องพิจารณาฐานเงินเดือนหรือรายได้ของลูกค้า รวมถึงประวัติสินเชื่อหรือเครดิตบูโร ส่วนเงื่อนไขของการออกบัตรก็ขึ้นอยู่กับแต่ละธนาคารว่าจะให้เครดิตกับลูกค้าอย่างไร ""ทีนี้ถามว่าเป็นชนชั้นไหม ผมคิดว่าไม่น่าจะเป็นชนชั้น อีกอย่างผมทราบมาว่าเงินเดือนทหารก็ไปผูกติดกับธนาคาร TMB ในสมัยก่อน แล้วก็ตอนนี้ปรับเป็น ttb ของธนาคารทหารไทยควบกับธนชาต อันนี้ก็เป็นเรื่องที่แต่ละธนาคารจะพิจารณา ก็ต้องมาดูว่าการอนุญาตออกบัตรเครดิตเขาก็ต้องดูเงินเดือน เงินคงเหลือ กำลังจับจ่ายมีแค่ไหน แล้วก็คงไม่ได้มีสิทธิพิเศษอะไรกันในหมู่ทหารตามความเข้าใจ อย่างผมเอง ถ้าสมมติว่าฐานเงินเดือนมาก แต่มีหนี้สินเยอะหรือติดเครดิตบูโร ผมว่าเขาคงไม่ออกให้ผม เพราะฉะนั้นการออกบัตรเครดิตไม่ใช่เรื่องชนชั้น เป็นเรื่องที่ธนาคารจะพิจารณา เขาออกบัตรมาให้กับคนที่ไม่มีเครดิตแล้วเกิดหนี้เสีย เขาก็ต้องรับผิดชอบ ฉะนั้นก็ฝากเป็นข้อคิดละกันนะครับ"" พล.อ.คงชีพกล่าว ก่อนหน้านี้ เมื่อวันที่ 17 ต.ค. 2564 workpointTODAY รายงานว่าธนาคารทหารไทยธนชาต (ttb) ออกบัตรเครดิตที่ชื่อว่า 'บัตรเครดิต ทีทีบี รอยัล ท็อป บราส' พร้อมคำอธิบายว่า ""นี่คือบัตรเครดิตแห่งเกียรติยศที่สะท้อนภาพลักษณ์แห่งความเป็นผู้นำของข้าราชการทหารชั้นผู้ใหญ่ ใช้จ่ายง่าย สะสมคะแนนได้เร็วกว่า แบ่งจ่าย 0% ไม่ต้องรอโปรโมชัน"" และระบุเพียงว่าผู้ที่จะสมัครบัตรเครดิตประเภทนี้ต้องมีคุณสมบัติ คือ เป็นข้าราชการทหารในสังกัดกระทรวงกลาโหม ที่มีชั้นยศตั้งแต่พันโท/นาวาโท/นาวาอากาศโท ขึ้นไป และมีรายได้จากการดำรงตำแหน่งทางราชการ หรือรายได้จากการประกอบอาชีพอื่นที่ไม่ใช่จากเงินบำนาญ (กรณีประกอบอาชีพธุรกิจส่วนตัวจะต้องดำเนินธุรกิจในประเทศไทยไม่น้อยกว่า 2 ปีขึ้นไป นับจากวันที่จดทะเบียนกิจการ) ซึ่งแตกต่างจากคุณสมบัติผู้สมัครบัตรเครดิตประเภทอื่นๆ ของธนาคารที่ระบุชัดเจนเรื่องอายุ ฐานเงินเดือน รายได้ บริษัทในสังกัดที่ทำงาน หรือการดำเนินธุรกิจ เป็นต้น อย่างไรก็ตาม ผู้สื่อข่าวประชาไทได้ตรวจสอบหน้าเว็บไซต์ของธนาคารทหารไทยธนชาตอีกครั้งในวันที่ 20 ต.ค. 2564 เวลา 21.45 น. พบว่าไม่ปรากฏชื่อของบัตรเครดิตดังกล่าวแล้ว ธนาคารทหารไทยธนชาต (ttb) เกิดจากการรวมกิจการระหว่างธนาคารทหารไทย (TMB) ซึ่งก่อตั้งโดยจอมพลสฤษดิ์ ธนะรัชต์ เมื่อวันที่ 8 พ.ย. 2500 และธนาคารธนชาต ของบริษัท เงินทุนเอกชาติ จำกัด (มหาชน) ซึ่งเริ่มดำเนินกิจการในวันที่ 22 เม.ย. 2545 โดยการรวมกิจการของทั้ง 2 ธนาคารนี้เสร็จสิ้นเมื่อวันที่ 5 ก.ค. 2564 ข้อมูลจากเว็บไซต์ของตลาดหลักทรัพย์แห่งประเทศไทยเมื่อวันที่ 30 เม.ย. 2564 พบว่าผู้ถือหุ้นรายใหญ่ 3 อันดับแรกของธนาคาร ttb ได้แก่ ING BANK บริษัทผู้ให้บริการทางการเงินรายใหญ่จากประเทศเนเธอร์แลนด์ ถือหุ้นอยู่ 23.02% รองลงมาคือบริษัท ทุนธนชาต จำกัด (มหาชน) ถือหุ้นอยู่ 21.18% และกระทรวงการคลังของไทย ถือหุ้นอยู่ 11.79% ส่วนผู้ถือหุ้นในลำดับที่ 4-10 ได้แก่ กองทุนรวม วายุภักษ์หนึ่ง โดย บลจ.กรุงไทย จำกัด (มหาชน), กองทุนรวม วายุภักษ์หนึ่ง โดย บลจ.เอ็มเอฟซี จำกัด (มหาชน), บริษัท ไทยเอ็นวีดีอาร์ จำกัด, SOUTH EAST ASIA UK (TYPE C) NOMINEES LIMITED, กองทุนเปิด บัวหลวงทศพล, MR. HENDRIK ROBERTUS CASTENDIJK และสมพร จึงรุ่งเรืองกิจ ข่าวการเมืองความมั่นคงข่าวการเมืองความมั่นคงคงชีพ ตันตระวาณิชย์กระทรวงกลาโหมธนาคารทหารไทยธนาคารธนชาตธนาคารทหารไทยธนชาตTMBttbทะลุแก๊สบัตรเครดิตดินแดงติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/5axr_U_mMKs/95560,2021_10_20
พระราชทานยศ 'พ.ต.หญิง' ให้ 'คุณหญิงมนัสสิยา ทิพยวชิราภักดิ์' และ 'คุณหญิงชยุตรา สิริวชิรภักดิ์',"Submitted on Wed, 2021-10-20 23:09โปรดเกล้าฯ พระราชทานยศข้าราชการในพระองค์ฝ่ายทหารชั้นสัญญาบัตร ให้ 'คุณหญิงมนัสสิยา ทิพยวชิราภักดิ์' และ 'คุณหญิงชยุตรา สิริวชิรภักดิ์' เป็น 'พ.ต.หญิง' พร้อมชั้นสัญญาบัตร รวม 41 นาย โดยไม่มีผู้ลงนามรับสนองพระบรมราชโองการ 20 ต.ค.2564 ผู้สื่อข่าวรายงานว่า เว็บไซต์ราชกิจจานุเบกษา เผยแพร่ประกาศ พระราชทานยศข้าราชการในพระองค์ฝ่ายทหารชั้นสัญญาบัตร พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว มีพระบรมราชโองการโปรดเกล้าโปรดกระหม่อมพระราชทานยศข้าราชการในพระองค์ฝ่ายทหาร ชั้นสัญญาบัตร จำนวน 41 นาย โดยมีชื่อที่น่าสนใน 2 นายคือ ว่าที่พันตรีหญิง คุณหญิงมนัสสิยา ทิพยวชิราภักดิ์ และ ว่าที่พันตรีหญิง คุณหญิงชยุตรา สิริวชิรภักดิ์ ได้รับพระราชทานยศ พันตรีหญิง นับเป็นรายที่ 3 และ 4 ในรอบเดือนแล้วหลังจากวันที่ 8 ต.ค. พระราชทานยศ ว่าที่พันโทหญิง คุณหญิงฐานิดา สิริวชิรภักดิ์ เป็น พันโทหญิง และ 14 ต.ค. พระราชทานยศทหาร ว่าที่พันตรีหญิง คุณหญิงจันจิรา สิริวชิรภักดิ์ เป็นพันตรีหญิง และเป็นพระบรมราชโองการที่ไม่มีผู้ลงนามรับสนองเช่นกัน โปรดเกล้าฯ พระราชทานยศทหาร คุณหญิงจันจิรา สิริวชิรภักดิ์ เป็นพันตรีหญิง และอีก 40 นาย พระราชทานยศ ว่าที่พันโทหญิง คุณหญิงฐานิดา สิริวชิรภักดิ์ เป็น พันโทหญิง และทหาร-ตำรวจในพระองค์รวม 55 นาย สำหรับ พระราชทานยศดังกล่าว ระบว่าอาศัยอำนาจตามความในมาตรา 15 ของรัฐธรรมนูญแห่งราชอาณาจักรไทย พุทธศักราช 2560 ประกอบมาตรา 4 และมาตรา 9 แห่งพระราชบัญญัติระเบียบบริหารราชการ ในพระองค์ พ.ศ.2560 มาตรา 10 มาตรา 13 และมาตรา 15 แห่งพระราชกฤษฎีกา จัดระเบียบราชการและการบริหารงานบุคคลของราชการในพระองค์ พ.ศ.2560 และมาตรา 5 แห่งพระราชบัญญัติยศทหาร พุทธศักราช 2479 จึงทรงพระกรุณาโปรดเกล้าโปรดกระหม่อม พระราชทานยศข้าราชการในพระองค์ฝ่ายทหารชั้นสัญญาบัตร จำนวน 41 นาย ดังนี้ ข่าวการเมืองความมั่นคงมนัสสิยา ทิพยวชิราภักดิ์ชยุตรา สิริวชิรภักดิ์ข้าราชการในพระองค์ทหารคุณหญิงผู้ลงนามรับสนองพระบรมราชโองการติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/FnHLqyxTbPU/95561,2021_10_20
