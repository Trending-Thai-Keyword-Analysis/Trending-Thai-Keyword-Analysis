title,summary,link,published
ผู้ตรวจการฯ ชี้ 'ม.33 เรารักกัน' ไม่เป็นการ 'เลือกปฏิบัติ' ต่อแรงงานข้ามชาติ ระบุ รธน.ห้าม 'เชื้อชาติ' ไม่ใช่ 'สัญชาติ',"Submitted on Wed, 2021-09-29 23:23ผู้ตรวจการแผ่นดิน ชี้โครงการ 'ม.33 เรารักกัน' ไม่ถือเป็นการเลือกปฏิบัติต่อแรงงานข้ามชาติ ระบรัฐธรรมนูญห้ามเลือกปฏิบัติเฉพาะเชื้อชาติ ไม่รวมถึงสัญชาติ ด้าน มูลนิธิเพื่อสิทธิมนุษยชนและการพัฒนา สวนผู้ตรวจการแผ่นดินปราศจากการยึดโยงกับหลักการสากล ขณะที่โควิด-19 มีผลกระทบต่อพลเมืองทุกคนภายใต้บังคับของรัฐไทย ย้ำต้องดูแล เยียวยา ฟื้นฟู จากผลกระทบจึงต้องได้รับการดูแลจากรัฐโดยเท่าเทียม 29 ก.ย. 2564 มูลนิธิเพื่อสิทธิมนุษยชนและการพัฒนา (HRDF) รายงานว่า เมื่อวันที่ 2 ก.ย. ที่ผ่านมา ผู้ตรวจการแผ่นดินมีหนังสือแจ้งแก่แรงงานข้ามชาติโดยระบุว่า โครงการ “ม.33 เรารักกัน” ไม่มีลักษณะเป็นการเลือกปฏิบัติ และไม่ขัดรัฐธรรมนูญมาตรา 27 เหตุห้ามเลือกปฏิบัติเฉพาะเชื้อชาติ มิใช่สัญชาติ ทั้งนี้ เมื่อวันที่ 10 มี.ค.ที่ผ่านมา มูลนิธิเพื่อสิทธิมนุษยชนและการพัฒนาและตัวแทนแรงงานข้ามชาติที่อยู่ในระบบประกันสังคมตามมาตรา 33 ยื่นหนังสือถึงนายกรัฐมนตรี เลขาธิการคณะรัฐมนตรี รัฐมนตรีว่าการกระทรวงแรงงาน และรัฐมนตรีว่าการกระทรวงการคลัง ขอให้ยกเลิกเงื่อนไขคุณสมบัติการมีสัญชาติไทยของผู้ได้รับสิทธิตามโครงการ “ม.33 เรารักกัน” เนื่องจากเป็นเงื่อนไขที่กีดกันสิทธิของแรงงานข้ามชาติที่อยู่ในประกันสังคมตามมาตรา 33 'เรารักกัน' ? เมื่อแรงงานข้ามชาติผู้ประกันตนตาม ม.33 ถูกตัดสิทธิไม่ให้ได้รับเงินเยียวยา COVID-19 ร้อง รบ.เยียวยาแรงงานข้ามชาติที่ได้รับผลกระทบจากโควิด 19 โดยไม่เลือกปฏิบัติ นอกจากนี้แรงงานข้ามชาติยังได้มีหนังสือถึงผู้ตรวจการแผ่นดินเรียกร้องให้ผู้ตรวจการแผ่นดินใช้อำนาจตามพระราชบัญญัติประกอบรัฐธรรมนูญว่าด้วยผู้ตรวจการแผ่นดิน พ.ศ.2560 ตรวจสอบข้อเท็จจริงของโครงการ “ม.33 เรารักกัน” ดังนี้ ตรวจสอบและเสนอแนะต่อกระทรวงแรงงาน กระทรวงการคลังและคณะรัฐมนตรีว่า โครงการ “ม.33 เรารักกัน” ที่ให้สิทธิเฉพาะผู้ประกันกันตนที่มีสัญชาติเท่านั้น เป็นการขัดต่อมาตรา 4 และมาตรา 27 แห่งรัฐธรรมนูญราชอาณาจักรไทย หรือไม่ เสนอแนะให้กระทรวงแรงงาน กระทรวงการคลัง และคณะรัฐมนตรียกเลิกเงื่อนไขการกำหนดการเยียวยาในโครงการดังกล่าวเฉพาะผู้ประกันตนที่มีสัญชาติไทยเท่านั้น โดยเมื่อวันที่ 2 ก.ย. ที่ผ่านมา ผู้ตรวจการแผ่นดินได้มีหนังสือแจ้งคำวินิจฉัยผู้ตรวจการแผ่นดินส่งกลับมาถึงแรงงานข้ามชาติ โดยผู้ตรวจการแผ่นดินมีความเห็นโดยสรุปดังนี้ รัฐธรรมนูญแห่งราชอาณาจักร พ.ศ.2560 มาตรา 4 และมาตรา 27 ได้ให้การรับรองและคุ้มครองศักดิ์ศรีความเป็นมนุษย์ สิทธิ เสรีภาพ และความเสมอภาคของบุคคล โดยห้ามมิให้เลือกปฏิบัติโดยไม่เป็นธรรมธรรมต่อบุคคล ไม่ว่าด้วยเหตุผลความแตกต่างในเรื่องถิ่นกำเนิด เชื้อชาติ ฯลฯ โดยที่คำว่า “เชื้อชาติ” ตามพจนานุกรม ฉบับราชบัณฑิตยสถาน พ.ศ. 2554 หมายถึง “น. ผู้ที่ร่วมเผ่าพันธุ์เดียวกัน” ส่วนคำว่า “สัญชาติ” หมายถึง “น. ความเกิด, การเป็นขึ้น, ความอยู่ในบังคับ คือ อยู่ในความปกครองของประเทศชาติเดียวกัน, (กฎ) สถานะตามกฎหมายของบุคคลที่แสดงว่าเป็นพลเมืองหรือคนในบังคับของประเทศใดประเทศหนึ่ง” จะเห็นได้ว่าการถือสัญชาติเป็นสิ่งบ่งชี้ให้ทราบในทางกฎหมายถึงสถานะของบุคคลนั้นๆ ว่ามีความเกี่ยวพันหรืออยู่ภายใต้อำนาจของรัฐใดรัฐหนึ่ง อันก่อให้เกิดสิทธิและหน้าที่ต่างๆ ในฐานะพลเมืองของรัฐนั้น การมีสัญชาติย่อมก่อให้เกิดความผูกพันในทางกฎหมายกับรัฐที่ตนถือสัญชาติโดยมีทั้งสิทธิและหน้าที่ตามที่กฎหมายกำหนด อันมีความแตกต่างจากบุคคลที่ถือสัญชาติของรัฐ ไม่ว่าจะเป็นสิทธิทางการเมือง สิทธิทางเศรษฐกิจ สิทธิทางสังคมและวัฒนธรรม ซึ่งแตกต่างจากคำว่า “เชื้อชาติ” ที่หมายถึงลักษณะเฉพาะทางชีวภาพของคนที่มีติดตัวมาแต่กำเนิดและแสดงออกในลักษณะของพันธุกรรม รูปลักษณ์ทางกาย สีผิว เส้นผม นัยน์ตา เป็นต้น จะเห็นได้ว่า รัฐธรรมนูญแห่งราชอาณาจักรไทย พุทธศักราช 2560 มาตรา 27 วรรคสาม ได้บัญญัติห้ามมิให้เลือกปฏิบัติโดยไม่เป็นธรรมต่อบุคคลเพราะเหตุความแตกต่างในเรื่องเชื้อชาติเท่านั้น มิได้หมายความรวมถึงสัญชาติแต่อย่างใด ดังนั้น การที่กระทรวงการคลัง กระทรวงแรงงาน และสำนักงานประกันสังคมดำเนินการโครงการ “ม.33เรารักกัน” ตามมติคณะรัฐมนตรี โดยกำหนดคุณสมบัติผู้ได้รับสิทธิไว้ว่าต้องเป็นบุคคลผู้มีสัญชาติไทยเท่านั้น กรณีนี้จึงมิได้มีลักษณะเป็นการเลือกปฏิบัติโดยไม่เป็นธรรมเพราะเหตุความแตกต่างในเรื่องเชื้อชาติและมิได้ละเมิดต่อศักดิ์ศรีความเป็นมนุษย์ สิทธิ เสรีภาพ และความเสมอภาคของบุคคลดังที่ผู้ร้องเรียนกล่าวอ้างแต่อย่างใด การดำเนินการโครงการ “ม.33เรารักกัน” ตามมติคณะรัฐมนตรี ไม่มีลักษณะเป็นการเลือกปฏิบัติโดยไม่เป็นธรรม จึงไม่มีปัญหาเกี่ยวกับความชอบด้วยรัฐธรรมนูญแห่งราชอาณาจักรไทย พุทธศักราช 2560 มาตรา 4 และมาตรา 27 ที่ผู้ตรวจการแผ่นดินจะเสนอเรื่องพร้อมด้วยความเห็นต่อศาลรัฐธรรมนูญหรือศาลปกครองเพื่อพิจารณาวินิจฉัยได้ ขณะที่มูลนิธิเพื่อสิทธิมนุษยชนและการพัฒนาชี้ว่า ความเห็นของผู้ตรวจการแผ่นดินปราศจากการยึดโยงกับหลักการสากล อนุสัญญาระหว่างประเทศว่าด้วยสิทธิมนุษยชนที่ผูกพันประเทศไทยในฐานะรัฐภาคี โดยเฉพาะอย่างยิ่ง เนื่องจากสถานการณ์การแพร่ระบาดของเชื้อโรคโควิด-19 มีผลกระทบต่อพลเมืองทุกคนภายใต้บังคับของรัฐไทย และการดำเนินนโยบายในลักษณะที่เป็นการป้องกันและควบคุมการแพร่ระบาดของโรคมีผลต่อพลเรือนทุกคนจากการใช้มาตรการของรัฐ ดังนั้นการดูแล เยียวยา ฟื้นฟู จากผลกระทบจึงต้องได้รับการดูแลจากรัฐโดยเท่าเทียม ข่าวแรงงานสิทธิมนุษยชนม.33 เรารักกันแรงงานข้ามชาติมูลนิธิเพื่อสิทธิมนุษยชนและการพัฒนาเชื้อชาติสัญชาติการเลือกปฏิบัติติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/mDGXnu7WmjU/95228,29_09_2021
สมชาย ปรีชาศิลปกุล: จดหมายถึงประธานศาลฎีกาคนใหม่,"Submitted on Wed, 2021-09-29 22:57สมชาย ปรีชาศิลปกุล เรื่อง คืนความยุติธรรมกลับสู่กระบวนการยุติธรรมเรียน ประธานศาลฎีกา (คนใหม่) ดังเป็นที่รับรู้กันทั่วไปว่านับตั้งแต่การรัฐประหารเมื่อ พ.ศ. 2557 เป็นต้นมา ได้เกิดความขัดแย้งอย่างกว้างขวางระหว่างประชาชนกับรัฐ โดยผู้มีอำนาจได้ใช้กฎหมายเป็นเครื่องมือสำคัญในการกดปราบต่อผู้ที่เห็นต่าง และกระบวนการยุติธรรมได้ถูกดึงให้เข้ามาเป็นส่วนหนึ่งของกระบวนการนี้ มีข้อมูลและสถิติที่แสดงให้เห็นถึงการจับกุมบุคคลและการดำเนินคดีเกิดขึ้นเป็นจำนวนมากอันสะท้อนถึงห้วงเวลาที่ไม่ปกติเป็นอย่างมาก ศาลยุติธรรมก็เป็นองค์กรหนึ่งที่ต้องเผชิญกับการท้าทายและการวิพากษ์วิจารณ์อย่างรุนแรงแบบที่ไม่เคยเกิดขึ้นมาก่อน แม้ว่าในระยะแรก ความเห็นดังกล่าวนี้อาจยังไม่ดังมากเท่าไหร่ แต่ภายหลังจากการเคลื่อนไหวของประชาชนเมื่อ พ.ศ. 2563 ซึ่งมีประชาชน นักศึกษา เยาวชน และกลุ่มคนที่เรียกร้องประชาธิปไตย ถูกจับกุมและดำเนินคดีเป็นจำนวนมาก ศาลยุติธรรมก็ได้ตกเป็นเป้าแห่งการวิจารณ์อย่างมากว่าไม่ได้ปฏิบัติหน้าที่ให้เป็นไปตามหลักวิชาแต่อย่างใด นับตั้งแต่เรื่องสิทธิการประกันตัว การใช้ความรุนแรงของเจ้าหน้าที่รัฐต่อผู้ชุมนุม คำตัดสินที่ดูราวกับมีการเลือกปฏิบัติต่อผู้กระทำความผิดที่มีจุดยืนทางการเมืองแตกต่างกัน หรือการคุ้มครองสิทธิและเสรีภาพของประชาชนที่ตกเป็นผู้ต้องหาหรือจำเลยในห้วงเวลานี้ ก็ล้วนแล้วแต่เป็นตัวอย่างที่สามารถพบเห็นได้บ่อยครั้ง เป็นที่น่าเสียดายว่าในท่ามกลางกระแสการวิจารณ์ที่เกิดขึ้น ไม่ปรากฏการชี้แจงหรือการแสดงเหตุผลที่จะช่วยทำให้ความกังขาของผู้คนได้คลี่คลายลง ดังจะเห็นได้ว่ายังคงมีเสียงวิพากษ์วิจารณ์ต่อกระบวนการเกิดขึ้นอย่างต่อเนื่อง (ยังไม่รวมไปถึงความสงสัยที่มีความเป็นกลางของผู้พิพากษาซึ่งเคยไปร่วมชุมนุมทางการเมืองกับกลุ่ม กปปส.) แทบทั้งหมดมีเพียงความเงียบงัน และหลายครั้งก็มีการใช้ความผิดฐานละเมิดอำนาจศาลเป็นเครื่องมือในการจัดการกับผู้ที่แสดงความเห็นโต้แย้ง ในห้วงเวลาที่กำลังมีการผลัดเปลี่ยนบุคคลที่ดำรงตำแหน่งประธานศาลฎีกาเกิดขึ้น นับเป็นโอกาสอันดีที่ควรจะได้มีการทบทวนถึงการปฏิบัติหน้าที่หรือการให้คำอธิบายต่อสาธารณะให้หลายประเด็นที่เป็นคำถามซึ่งสร้างความกังขาให้เกิดขึ้นในหลากหลายคดี ควรจะต้องเป็นการกระทำซึ่งสามารถอธิบายด้วยเหตุผลให้เห็นว่าการทำหน้าที่ดังกล่าวเป็นไปตามหลักวิชาด้านกฎหมายตามระบบกฎหมายสมัยใหม่ ซึ่งไม่ใช่มีเจตนาเพียงการปกป้องอำนาจรัฐเท่านั้น หากแต่ยังต้องคุ้มครองสิทธิเสรีภาพของประชาชนควบคู่กันไป รวมถึงการดำรงความเป็นกลางในการปฏิบัติหน้าที่อันจะนำมาซึ่งความไว้วางใจของสังคมที่มีต่ออำนาจตุลาการ ในฐานะนักเรียนกฎหมายคนหนึ่ง ข้าพเจ้าตระหนักดีว่าสภาพปัญหาที่เกิดขึ้นในปัจจุบันเป็นผลมาจากเหตุปัจจัยจำนวนมากที่จำเป็นต้องได้รับการปรับปรุง เช่น กระบวนการตรวจสอบภายในและภายนอกที่มีต่อฝ่ายตุลาการ แนวทางการปฏิบัติหน้าที่ ระบบความรู้ด้านนิติศาสตร์ เป็นต้น ลำพังเพียงบุคคลที่มาดำรงตำแหน่งประธานศาลฎีกาก็คงไม่อาจแก้ไขความยุ่งยากอะไรได้มากนัก แต่อย่างน้อยการนำพาองค์กรให้เดินไปสู่ทิศทางของการเป็นฝ่ายตุลาการที่ยืนอยู่บนหลักวิชาและความรู้ด้านกฎหมายคงจะเป็นส่วนหนึ่งที่ช่วยบรรเทาความขัดแย้งที่เป็นอยู่ในขณะนี้ไม่ให้แผ่ขยายไปมากขึ้น ขอเน้นย้ำว่าข้อเรียกร้องในที่นี้ไม่ได้ต้องการให้อำนาจตุลาการต้องเอียงเอนเข้าหาฝ่ายใดฝ่ายหนึ่ง หากเป็นการเรียกร้องให้อำนาจตุลาการทำหน้าที่ในแบบที่ควรจะเป็น หลักวิชาทางกฎหมายที่ได้รับการยอมรับและยึดกันควรต้องมีความสำคัญในการพิจารณาต่อประเด็นปัญหาต่าง ๆ ที่ได้เกิดขึ้นและกำลังจะเกิดขึ้นอีกเป็นจำนวนมาก ข้าพเจ้าขอย้ำข้อความซึ่งก็คงเป็นที่ตระหนักดีกันอยู่แล้วว่าอำนาจตุลาการเป็นส่วนหนึ่งของอำนาจอธิปไตย การดำรงอยู่ของอำนาจตุลาการมิใช่เพราะด้วยการมีอำนาจทางกฎหมายรองรับแต่เพียงอย่างเดียว ความไว้วางใจของสังคมนับเป็นเงื่อนไขสำคัญที่จะทำให้อำนาจตุลาการสามารถตั้งมั่นอยู่ได้อย่างมั่นคง และความไว้วางใจจะเกิดขึ้นได้อย่างกว้างขวางก็ด้วยการปฏิบัติหน้าที่ซึ่งสอดคล้องกับหลักวิชา การวางตัวที่เป็นกลาง และการยึดมั่นในหลักการของระบอบประชาธิปไตยเป็นสำคัญ ขอแสดงความนับถือสมชาย ปรีชาศิลปกุล29 กันยายน 2564 เผยแพร่ครั้งแรกใน: เฟสบุ๊ค ศูนย์วิจัยฯ มหาวิทยาลัยหน้าบางแห่งหนึ่ง บทความการเมืองสิทธิมนุษยชนสมชาย ปรีชาศิลปกุลประธานศาลฎีกากระบวนการยุติธรรมกฏหมายติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/aFSnvfMp8Qc/95227,29_09_2021
ว่าด้วย 6 ตุลา  2519 กับฉัน ซึ่งเกิดไม่ทัน,"Submitted on Wed, 2021-09-29 22:47ผู้หญิงเปล่งแสง ฉันจำได้ว่ารู้สึกสะพรึง ตอนที่เห็นภาพขาวดำของชายที่ถูกแขวนคอ... ใต้ต้นมะขามต้นนั้น เก้าอี้ตัวนั้น สีหน้าและอารมณ์ของฝูงชนวันนั้น กับบทกวีบทนั้นของจิระนันท์ พิตรปรีชา [1] ฉันจำได้ว่าน้ำตาไหล คลื่นเหียนในลำคอ ราวกับได้กลิ่นคาวเลือดโชยออกมาจากภาพนั้น ฉันจำได้ไม่ชัดว่าเกิดอะไรขึ้นบ้างในชีวิตฉันหลังจากวันนั้น จำได้ชัดๆอีกที ก็ตอนที่ยืนอยู่บนรถเมล์สายหนึ่งในกรุงเทพฯ ท่ามกลางคนแปลกหน้า ฉันจ้องไปในหน้าจอโทรศัพท์มือถือ น้ำตาซึมให้กับรูปหนังสือพิมพ์เก่าที่เปิดเผยอย่างไม่เหนียมอายว่าใครบ้างที่เข้าไปเยี่ยมและให้กำลังใจลูกเสือชาวบ้านหลังเหตุการณ์ 6 ตุลาฯ ฉันรู้สึกว่าบางส่วนข้างในมันแตกสลาย บางอย่างข้างในมันได้ตายไปกับพร้อมการรับรู้เหตุการณ์ 6 ตุลาฯ มันได้ฆ่าทำลายความเข้าใจที่เกี่ยวกับความเป็นไทยและความเป็นพุทธแบบไทยๆ แล้วแทนที่ภาพจำของ “ความดีงาม” แบบไทยพุทธด้วยภาพคนที่ถูกแขวนคอที่ต้นมะขาม เขาบอกว่าคนเหล่านั้นสมควรถูกฆ่าเพราะเป็นคอมมิวนิสต์ เพราะคอมมิวนิสต์น่ากลัว เพราะคอมมิวนิสต์จะทำลาย “ชาติ ศาสนา พระมหากษัตริย์” แต่การตัดสินคนโดยไม่ผ่านกระบวนการยุติธรรมแล้วสังหารหมู่อย่างป่าเถื่อนในเช้าวันนั้น ทำให้ฉันสงสัยว่า ระหว่างคอมมิวนิสต์ กับ ความกลัวคอมมิวนิสต์ (หรือ ความคลั่งรักใน “ชาติ ศาสนา พระมหากษัตริย์”) อะไรน่ากลัวมากกว่ากัน? เก้าอี้ตัวนั้นและคนที่ปลุกระดมลูกเสือชาวบ้าน ทำให้ฉันตระหนักได้ว่า สังคมไทยไม่ได้ถูกขับคลื่นด้วย “ความดี” หรือ อุดมการณ์ใดๆ อย่างที่ฉันถูกปลูกฝังมาจากสังคมและโรงเรียนของรัฐ หรือถ้าจะมีอุดมการณ์ใดที่รัฐไทยยึดถือ ก็เป็นเพียงอุดมการณ์ที่มีไว้เพื่อปกป้อง “ชาติ ศาสน์ กษัตริย์” แบบที่ไม่มีประชาชนยืนอยู่อย่างเท่าเทียมในสมการนั้นเลย เหมือนโรงละครที่ซ่อนการสังหารหมู่อันป่าเถื่อนไว้หลังม่าน และฉันติดแหง็กอยู่ตรงผ้าม่านนั้น ระหว่างอดีตอันเจ็บปวดที่ยังไม่ถูกสะสาง กับรอยยิ้มของฆาตกรที่กำลังเล่นบท “เทวดา” อยู่บนเวที ฉันยังคงรู้สึกผูกพันกับสังคมไทยในฐานะบ้านที่หล่อหลอมตัวตนบางส่วนของฉันขึ้นมา มันคงเป็นสายสัมพันธ์ที่อย่างไรก็คงตัดไม่ขาด แต่ฉันไม่สามารถบอกว่าตัวเองเป็นคนไทย หรือพูดถึงความเป็นไทย โดยไม่นึกถึงคนที่ถูกฆ่าอย่างป่าเถื่อนเพราะ “ความเป็นไทย” ได้เลย แม้จะเกิดไม่ทันเหตุการณ์ในเช้าวันนั้น แต่ในฐานะคนไทยที่ผูกพันกับสังคมไทย ฉันก็อดรู้สึกสะเทือนใจและเจ็บปวดไม่ได้ ฉันไม่สามารถยกเลิกการรับรู้ของตัวเองต่อเหตุการณ์ 6 ตุลาฯ แล้วกลับไปใช้ชีวิต—รู้สึก แบบที่เคยทำมา แม้ว่าฉันเองก็ไม่รู้ว่าจะจัดวางหรือหาที่ทางให้กับความรู้สึกและการรับรู้ของตัวเองอย่างไรดี แต่ฉันจะไม่บอกให้ตัวเอง “ปล่อยว่าง” หรือ “ลืม” และจะรู้สึกคันหัวใจมากหากได้ยินใครบอกให้ปล่อยวางหรือลืม 6 ตุลาฯ เพราะไม่มีใครสามารถกดปุ่ม “ลืม” หรือปุ่ม “ปล่อยวาง” ในสมองใครได้ ความทรงจำและการรับรู้ไม่สามารถลบกันง่ายๆ ด้วยคำพูดที่ไม่รับผิดชอบแบบนี้ ได้โปรดอย่าส่งต่อคำพูดแบบนี้กับเหยื่อความรุนแรงคนไหน เพราะมันช่างเลือดเย็นและโหดเหี้ยมเหลือเกิน โดยเฉพาะอย่างยิ่งเมื่อเหยื่อในวันนั้นยังไม่ได้รับความเป็นธรรมและคนบงการยังไม่ต้องรับผิด ฉันคิดว่าปัญหาหรือบาดแผลของเหตุการณ์นี้ไม่ได้อยู่ที่ใครลืมไม่ได้ ใครปล่อยวางได้มากหรือน้อย หรือใครอินมากอินน้อย เพราะสิ่งที่สร้างบาดแผลให้สังคมมาตลอดคือ “เทวดา” และรัฐไทยที่ไม่ยอมรับผิดชอบต่อการกระทำของตัวเอง ดังนั้นต่อให้ใครจะไม่อิน ไม่อยากจำ ไม่อยากได้ยิน ไม่อยากเห็นภาพ 6 ตุลาฯ ก็ไม่ได้เปลี่ยนแปลงความจริงที่ว่า เราอาศัยอยู่ในสังคมที่รัฐและฝูงชนสามารถตัดสินจบชีวิตคนโดยไม่ผ่านกระบวนการยุติธรรม ล้อมฆ่านักศึกษาอย่างป่าเถื่อน และกระทำต่อศพอย่างเหี้ยมโหด โดยไม่มีใครต้องรับผิดชอบแม้แต่คนเดียว เราทุกคนในสังคมนี้ควรถามตัวเองดังๆ ดังให้เข้าไปในจิตสำนึกว่า เราจะอยู่ในสังคมแบบนี้และส่งต่อสังคมแบบนี้ไปให้ลูกหลานเราจริงๆหรือ? ฉันไม่อยากลืมเช้าวันที่ 6 ตุลาฯ รวมทั้งการทำลายการเคลื่อนไหวของประชาชนก่อนหน้าและความเลือดเย็นของชนชั้นนำฝ่ายขวาภายหลังเหตุการณ์ เพราะเมื่อไหร่ที่เราลืม ประวัติศาสตร์จะไม่มีวันถูกชำระ เมื่อไหร่ที่เราทำราวกับว่ามันเป็นเรื่องเล็กน้อย เบือนหน้าหนี หรือพูดจาสั่วๆ ว่า “ไม่อิน” เมื่อนั้นเรากำลังสร้างบรรทัดฐานว่า ความอยุติธรรมและป่าเถื่อนนี้สามารถเกิดขึ้นได้ “เป็นปกติ” เมื่อเราไม่ส่งเสียงคัดค้านท้วงติง (หรือก่นด่า) เมื่อนั้นเราอนุญาต (แบบไร้เสียง) ว่าผู้มีอำนาจสามารถลงมือ (สั่ง) ฆ่าได้ แล้วมันก็จะเกิดขึ้นอีก เหมือนที่เกิดขึ้นใน พฤษภาฯ 2535 เมษาฯ-พฤษภาฯ 2553 ในสามจังหวัดชายแดนใต้ หรือกับคนชาติพันธุ์ต่างๆ …………. ในฐานะคนเกิดหลัง 6 ตุลาฯ ฉันจึงอยากรับฟังเรื่องราวของผู้ถูกกระทำและผู้รอดชีวิต ด้วยทุกอย่างที่ฉันมี ฟังเพื่อจดจำการต่อสู้และเสียสละของคนรุ่นก่อน—ผู้เคยฝันใฝ่ถึงสังคมไทยที่ดีกว่า จำเพื่อให้เกียรติพวกเขาและครอบครัวที่ยังไม่ได้รับความยุติธรรม จำเพื่อต่อต้านการสะกดจิตและบิดเบือนของรัฐไทย จำเพราะยังมีความหวังว่าวันหนึ่งประวัติศาสตร์จะได้รับการชำระด้วยความยุติธรรม จำเพราะเชื่อมั่นว่า มนุษย์ที่มีชีวิตในวันนี้และวันข้างหน้า สามารถเรียนรู้และต่อสู้เพื่อสังคมที่ดีกว่านี้ได้ หมายเหตุ ผู้เขียนขออุทิศบทความนี้แด่ผู้เสียชีวิต ผู้รอดชีวิต รวมถึงครอบครัวที่ได้รับผลกระทบจากการล้อมปราบในเช้าวันที่ 6 ตุลาคม 2519 ผู้เขียนขอร่วมรำลึกเหตุการณ์ 6 ตุลาฯ ในฐานะมนุษย์และเพื่อนร่วมสังคมไทยคนหนึ่ง โดยมีเจตนาเพื่อจดจำและรำลึกถึงการต่อสู้ของผู้กล้าและผู้เสียสละในวันนั้น ด้วยความเคารพในความเจ็บปวดและคราบน้ำตาของผู้ผ่านเหตุการณ์และครอบครัวทุกคน อ้างอิง 1. https://www.facebook.com/photo/?fbid=10153732160186180&set=a.193480581179 บทความการเมืองสิทธิมนุษยชนผู้หญิงเปล่งแสง6 ตุลา 19ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/CGxfq73Idhk/95226,29_09_2021
กวีประชาไท: ทะลุฟ้า ไต่หน้าผา,"Submitted on Wed, 2021-09-29 22:37คนไทยเดิ้ง เซิ้งกวี การต่อสู้คนรุ่นใหม่ ในวันนี้เหมือนชีวี แขวนเสียดเมฆ “ทะลุฟ้า”เป้าหมายเพียง หาทาง ได้ลงมาใช้ชีวา บนพื้นราบ ตราบทั่วไป ระหกระเหิน เดินหาทาง ลงจากเขามาหยุดเอา ใกล้ขอบฟ้า หน้าผาใหญ่แลเบื้องล่าง เหมือนมองเห็นแล้วเส้นชัยเหลือ 2 ทาง เพื่อลงไป พสุธา ทางแรกเร็ว แต่ชีวิต จะหาไม่พุ่งกระโจนลงไป โดดหน้าผาส่วนอีกทาง ยากลำบาก เสียเวลาค่อย ๆ ไต่ช้า ๆ มาพร้อมกัน เราเลือกได้ เห็นเป้าหมาย อยู่เบื้องล่างทั้ง 2 ทาง ต่างก็ถึง ซึ่งความฝันแต่จุดจบของชีวิต ไม่เหมือนกันเพียงทุกท่าน นั้นชั่งใจ คิดไตร่ตรอง บทความการเมืองวัฒนธรรมกวีประชาไทคนไทยเดิ้ง เซิ้งกวีติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/X1EzEMJJuEM/95225,29_09_2021
"ปอท. แจ้งม.112 ""ไอซ์-รักชนก"" เหตุถูกกล่าวหาทวีตพาดพิงสถาบันกษัตริย์ ปล่อยตัวกลับไม่ต้องประกัน","Submitted on Wed, 2021-09-29 22:26""ไอซ์-รักชนก"" เข้ารับทราบข้อหา ม.112 จากเหตุถูกกล่าวหาว่าทวีตพาดพิงสถาบันกษัตริย์ 2 ทวิต ปฏิเสธทุกข้อหา ตำรวจปล่อยตัวกลับโดยไม่ต้องวางประกันเนื่องจากเข้าพบตามนัดไม่มีเหตุให้คุมตัว 29 ก.ย.2564 ศูนย์ทนายความเพื่อสิทธิมนุษยชนรายงานว่า รักชนก ศรีนอก หรือ “ไอซ์” สมาชิกกลุ่ม “คลับเฮ้าส์เพื่อประชาธิปไตย” วัย 27 ปี เดินทางไปที่กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) เพื่อรับทราบข้อกล่าวหาหลังจากมีประชาชนเข้าแจ้งความดำเนินคดีกับเธอด้วยข้อหาตามมาตรา 112 ศูนย์ทนายความฯ ระบุว่าผู้ที่แจ้งความดำเนินคดีกับรัชนกคือ มณีรัตน์ เลาวเลิศ เข้าพบพนักงานสอบสวนให้ดำเนินคดีกับเจ้าของบัญชีทวิตเตอร์ชื่อ “ไอซ์” หรือ @nanaicez ด้วยความผิดฐานหมิ่นประมาทกษัตริย์จากโพสต์จํานวน 2 โพสต์ และต่อมาตำรวจทำการสืบสวนสอบสวนแล้วพบว่าผู้ใช้บัญชีทวิตเตอร์ดังกล่าวคือรัชชนก โดยในพนักงานสอบสวนระบุเนื้อหาของทั้ง 2 โพสต์ในบันทึกแจ้งข้อกล่าวหาโดยสรุปว่า โพสต์ที่ 1 กล่าวคือ เมื่อวันที่ 28 ก.ค.2564 เวลาประมาณ 00.45 น. “ไอซ์” ได้โพสต์ข้อความว่า “พูดตรงๆนะ ที่พวกเราต้องมาเจอวิกฤตวัคซีนแบบทุกวันนี้ เริ่มต้นก็เพราะรัฐบาลผูกขาดวัคซีนเพื่อหาซีนให้เจ้า สร้างวาทะกรรมของขวัญจากพ่อต่างๆ เล่นการเมืองบนวิกฤตชีวิตของประชาชน ผลสุดท้ายคนที่ซวยที่สุดคือประชาชน #28กรกฎาร่วมใจใส่ชุดดํา” ประกอบรูปภาพป้ายที่มีมือยื่นถือป้ายเทียบเคียงซุ้มเฉลิมพระเกียรติกษัตริย์รัชกาลที่ 10 ปรากฏข้อความ “ทรราช (คํานาม) TYRANT ; ผู้ปกครองบ้านเมืองที่ใช้อํานาจสร้างความเดือดร้อนให้แก่ผู้ที่อยู่ใต้การปกครอง” พนักงานสอบสวนแจ้งข้อหาสำหรับโพสต์นี้ว่าเข้าข่ายความผิดฐาน “หมิ่นประมาทกษัตริย์” ตามประมวลกฎหมายอาญา มาตรา 112 และนําเข้าข้อมูลที่เป็นความผิดเกี่ยวกับความมั่นคงเข้าสู่ระบบคอมพิวเตอร์ฯตาม พ.ร.บ.คอมพิวเตอร์ฯ มาตรา 14(3) โพสต์ที่ 2 กล่าวคือ เมื่อวันที่ 18 ก.ค.2564 เวลาประมาณ 19.58 น. “ไอซ์” รีทวีตข้อความจากบัญชีทวิตเตอร์หนึ่ง มีเนื้อความสื่อถึงความไม่พอใจต่อกษัตริย์ โดยบัญชีทวิตเตอร์ดังกล่าวนั้นได้โค้ดข้อความของผู้ใช้บัญชีทวิตเตอร์อีกรายหนึ่ง ใช้ชื่อ “นิรนาม” ซึ่งทวิตข้อความตั้งแต่วันที่ 16 ตุลาคม 2563 เป็นภาพถ่ายที่มีข้อความสื่อถึงกษัตริย์ พนักงานสอบแจ้งข้อกล่าวหาสำหรับโพสต์ที่สองว่าเป็นความผิดฐาน“หมิ่นประมาทกษัตริย์” ตามประมวลกฎหมายอาญา มาตรา 112 และข้อหาเผยแพร่หรือส่งต่อข้อมูลตาม พ.ร.บ.คอมพิวเตอร์ฯ มาตรา 14(5) ทั้งนี้รัชนกให้การปฏิเสธตลอดข้อกล่าวหาและจะทำให้การเป็นหนังสือแก่พนักงานสอบสวนภายในวันที่ 29 ต.ค.2564 หลังเสร็จสิ้นกระบวนการพนักงานสอบสวนปล่อยตัวเธอกลับโดยไม่ได้ควบคุมตัวไว้และไม่ต้องวางหลักทรัพย์ประกันตัวเนื่องจากเข้าพบพนักงานสอบสวนเองตามนัดหมายจึงไม่มีเหตุให้ควบคุมตัว ศูนย์ทนายความระบุข้อมูลสถิติจำนวนคดี ม.112 ที่รัฐบาลเริ่มนำกลับมาใช้ตั้งแต่พฤศจิกายน 2563 จนถึงปัจจุบันมีผู้ที่ถูกดำเนินคดีด้วยข้อหานี้แล้วอย่างน้อย 144 คน ใน 144 คดี โดยมีคดีเกือบครึ่ง(68 คดี) ที่ “ประชาชน” เป็นผู้แจ้งความดำเนินคดี ข่าวการเมืองสิทธิมนุษยชนรักชนก ศรีนอกม.112หมิ่นประมาทกษัตริย์ปอท.คลับเฮ้าส์เพื่อประชาธิปไตย@nanaicezมณีรัตน์ เลาวเลิศติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/liY9MpqhDlM/95224,29_09_2021
ตร.จับนักกิจกรรมคดี #แหกกีไปไล่คนจัญไร ส่งอัยการอ้างไม่มาตามนัด แต่ทนายโทรแจ้งเจ้าตัวติดธุระล่วงหน้าแล้ว,"Submitted on Wed, 2021-09-29 17:14ตำรวจทุ่งมหาเมฆจับตัวนักกิจกรรมในคดี #แหกกีไปไล่คนจัญไร ตามหมายจับส่งอัยการอ้างไม่มาตามนัด แม้ทนายความจะแจ้งล่วงหน้าแล้วว่าผู้ต้องหาติดธุระขอเลื่อนรายงานตัว ชุมาพร แต่งเกลี้ยง หรือวาดดาว (ขวา) ศิริ นิลพฤกษ์ (ซ้าย) ภาพจากแฟนเพจเฟมินิสต์ปลดแอก 29 ก.ย.2564 แฟนเพจเฟมินิสต์ปลดแอกรายงานว่า ชุมาพร แต่งเกลี้ยงหรือวาดดาว สมาชิกเฟมินิสต์ปลดแอกเข้ารายงานตัวที่สน.ทุ่งมหาเมฆ ในคดี Rainbow Carmob #แหกกีไปไล่คนจัญไร เพื่อร่วมขับไล่ พล.อ.ประยุทธ์ จันทร์โอชา เมื่อวันที่ 1 ส.ค.2564 แต่ถูกตำรวจคุมตัวส่งอัยการโดยอ้างว่ามีพฤติการณ์หลบหนี ทั้งนี้เจ้าหน้าที่ของศูนย์ทนายความเพื่อสิทธิมนุษยชนระบุว่า คดีนี้ทนายความที่ให้ความช่วยเหลือคดีเบื้องต้นของชุมาพรได้โทรศัพท์แจ้งกับพนักงานสอบสวนไว้ก่อนถึงวันนัดส่งตัวผู้ต้องหาให้อัยการแล้วว่าชุมาพรไม่สามารถไปตามนัดได้เนื่องจากมีธุระที่ต่างจังหวัดและยังมีการแจ้งซ้ำอีกครั้งในวันส่งตัวด้วย แต่ทางพนักงานสอบสวนก็ยืนยันว่าต้องทำเป็นหนังสือขอเลื่อนเท่านั้นและจะออกหมายจับโดยอ้างเหตุว่าชุมาพรไม่มาตามนัดที่ระบุไว้ในบันทึกประจำวันที่ชุมาพรเซนรับรองไว้เมื่อวันที่เธอเข้ารับทราบข้อกล่าวหา จากนั้นพนักงานสอบสวนได้ทำบันทึกจับกุมชุมาพรจนแล้วเสร็จจึงนำตัวเธอไปส่งให้อัยการศาล เมื่ออัยการได้รับตัวพร้อมสำนวนคดีแล้วจึงได้ปล่อยตัวเธอกลับพร้อมนัดรายงานตัววันที่ คดีนี้ชุมาพรเข้ารับทราบข้อกล่าวหาตั้งแต่เมื่อวันที่ 17 ส.ค. 2564 ที่ สน.ทุ่งมหาเมฆ พร้อมกับ“แรปเตอร์” สิรภพ อัตโตหิ นักกิจกรรมกลุ่มเฟมินิสต์ปลดแอก ตามหมายเรียก โดยพ.ต.ท.อดิศร แก้วโหมดตาด แจ้งข้อกล่าวหาทั้งสองคนว่าได้ฝ่าฝืนข้อกำหนดตาม พ.ร.ก.ฉุกเฉินฯ, ใช้เครื่องขยายเสียงโดยไม่ได้รับอนุญาต และข้อหาตาม พ.ร.บ.จราจรฯ โดยทั้งคู่ให้การปฏิเสธตลอดข้อกล่าวหา ขณะเดียวกัน ต่อมาตำรวจยังมีการทยอยออกหมายเรียกสมาชิกกลุ่มเฟมินิสต์ปลดแอกเพิ่มเติมอีก 4 ราย ในจำนวนนี้เป็นเยาวชน 3 ราย จนวันที่ 30 ส.ค.2564 ศิริ นิลพฤกษ์ พร้อมเยาวชน 2 ราย อายุ 15 และ 16 ปี ได้เดินทางเข้ารับทราบข้อกล่าวหาเดียวกันนี้แล้ว ข่าวการเมืองสิทธิมนุษยชนชุมาพร แต่งเกลี้ยงวาดดาวสิรภพ อัตโตหิแรปเตอร์ศิริ นิลพฤกษ์เฟมินิสต์ปลดแอกRainbow Carmob#แหกกีไปไล่คนจัญไรติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/wgkxV-Iz9Ak/95223,29_09_2021
มอง 'คุก' ผ่านแว่นตา ปวศ.-สังคม: ความลักลั่นของคุกไทยสมัยใหม่ สู่ข้อเสนอการเปลี่ยนความคิดของสังคม,"Submitted on Wed, 2021-09-29 16:54ภาพปก : เรือนจำพิเศษกรุงเทพมหานคร ถนนงามวงศ์วาน แขวงลาดยาว เขตจตุจักร คณะสังคมฯ ม.เกษตร จัดสัมมนาออนไลน์ ""คุกในมุมมองทางประวัติศาสตร์และมานุษยวิทยา"" ซึ่งเผยให้เห็นประวัติราชทัณฑ์ในฐานะมรดกยุคอาณานิคม ความลักลั่นของคุกไทยสมัยใหม่ที่รับแนวคิดตะวันตกเข้ามาแต่ยังคงการปฏิบัติแบบจารีต และข้อเสนอการเปลี่ยนกระบวนทัศน์ทางสังคมและตุลาการที่ยึดโยงกับประชาชน ภาพขณะสัมมนาเรื่องคุก โดยมีศรัญญู เทพสงเคราะห์ (ขวา-บน) และชลิตา บัณฑุวงศ์ (ขวา-ล่าง) อาจารย์ประจำคณะสังคมฯ ม.เกษตรฯ มาเป็นวิทยากรให้ความรู้ เมื่อวันที่ 26 ก.ย. 64 เวลา 17.00-19.00 น. มหาวิทยาลัยเกษตรศาสตร์ (มก.) คณะสังคมศาสตร์ ภาควิชาประวัติศาสตร์และสังคมวิทยาและมานุษยวิทยา ร่วมกันจัดสัมมนาออนไลน์เผยแพร่บนกลุ่มเฟซบุ๊กสาธารณะ ‘KU History’ ในหัวข้อ “คุกในมุมมองทางประวัติศาสตร์และมานุษยวิทยา” โดยมีศรัญญู เทพสงเคราะห์ อาจารย์ประจำภาควิชาประวัติศาสตร์ คณะสังคมฯ ม.เกษตรฯ และชลิตา บัณฑุวงศ์ อาจารย์ประจำภาควิชาสังคมวิทยาและมานุษยวิทยา คณะสังคมฯ ม.เกษตรฯ มาเป็นวิทยากรให้ความรู้ในหัวข้อดังกล่าว การกำเนิดคุกสมัยใหม่เริ่มต้นในยุโรปและอเมริกาสมัยศตวรรษที่ 18 เมื่อนักปฏิรูปเสรีนิยมเรียกร้องให้มีการปฏิรูปการลงทัณฑ์ให้คำนึงความมีมนุษยธรรมและเน้นแก้ไขปรับเปลี่ยนพฤติกรรมนักโทษเพื่อส่งกลับคืนสู่สังคม ซึ่งต่างจากการลงทัณฑ์แบบจารีต ซึ่งเน้นการทรมาน และประหาร ศรัญญู ระบุว่า อย่างไรก็ตาม คุกสมัยใหม่นอกยุโรป เป็นผลผลิตจากยุคอาณานิคม และไม่ได้รับแรงบันดาลใจจากยุคภูมิปัญหา ศตวรรษที่ 18 คุกไทยสมัยใหม่กำเนิดในช่วง ร.5 ซึ่งเป็นผลจากแรงกดดันของอาณานิคม และ ร.5 รับเอาแนวคิดการจัดการมาจากอาณานิคมอังกฤษในสิงคโปร์ ศรัญญูตั้งข้อสังเกตว่าคุกไทยสมัยใหม่เป็นลูกผสมระหว่าง 'จารีต' และ 'สมัยใหม่' เนื่องจากยังคงการลงโทษบางอย่างจากยุคสมัยจารีต โดยเฉพาะการแบ่งแยกชนชั้นนักโทษ และการใช้แรงงานอย่างเข้มข้น ชลิตา มองว่า สังคมไทยกับการลงทัณฑ์สมัยใหม่ยังคงเป็นเรื่องห่างตัวคนไทย และชวนสังคมปรับเปลี่ยนกระบวนทัศน์มองความผิดเป็นปัญหาเชิงโครงสร้าง และเสนอว่าตุลาการ และกระบวนการพิจารณาคดีความอาญา ควรยึดโยงอยู่กับประชาชน กำเนิดคุกสมัยใหม่ ก่อนเข้าสู่ประวัติศาสตร์คุกในไทย ศรัญญู ชวนดูนิยาม และต้นกำเนิดคุกสมัยใหม่ทางฝั่งยุโรป และสหรัฐฯ ว่ามีแนวคิดที่มาที่ไปอย่างไร เบื้องต้น อาจารย์ภาคประวัติฯ กล่าวว่า นิยาม ‘คุก’ คือสถานที่หรือมาตรฐานการลงทัณฑ์ผู้ที่มีความผิดตามประมวลกฎหมายอาญาในแต่ละประเทศ เป็นสิ่งประดิษฐ์สมัยใหม่ที่มารากฐานมาจากยุคภูมิปัญญา (Enlightenment) หรือนักปฏิรูปเสรีนิยมในยุโรปช่วงคริสศตวรรษที่ 18 ก่อนที่จะมีการแพร่ขยายแนวคิดเรื่องคุกไปทั่วโลกในศตวรรษที่ 19 ผ่านการขยายอิทธิพลแบบจักรวรรดินิยม งานชิ้นที่มีชื่อเสียงต่อการศึกษาเรื่องคุก ศรัญญู ยกตัวอย่างเด่นๆ ด้วยกัน 3 ชิ้นประกอบด้วย มิเชล ฟูโกต์ เดวิด ร็อธแมน และไมเคิล อิกนาทีฟ ซึ่งมีอิทธิพลต่อการศึกษาเรื่องคุกตั้งแต่ยุค 1970 เป็นต้นมา ทั้งสามงานเผยให้เห็นประวัติศาสตร์ก่อนกำเนิดคุกสมัยใหม่จะมีลักษณะการทรมานทางร่างกาย และประหาร เพื่อสะท้อนอำนาจขององค์อธิปัตย์ แต่หลังปลายยุคศตวรรษที่ 18 นั้นมีการเรียกร้องจากนักปฏิรูปเสรีนิยมให้ตระหนักถึงคุณค่าทางมนุษยธรรม และเรียกร้องให้มีการปฏิรูปคุกและการลงโทษที่ลดทอนความรุนแรง ถูกเปลี่ยนเป็นการควบคุมจิตใจผู้กระทำผิด เพื่อแก้ไขข้อบกพร่องทางศีลธรรม และส่งกลับคืนสู่สังคม ขณะที่งานของอิกนาทีฟ ซึ่งศึกษาการกำเนิดคุกสมัยใหม่ของอังกฤษ ระบุด้วยว่า คุกของอังกฤษจะคำนึงถึงการปรับเปลี่ยนพฤติกรรมของนักโทษกลับคืนสู่สังคมอุตสาหกรรมโดยการพัฒนาทักษะแรงงาน โดยเมื่อนักโทษคนไหนพ้นโทษแล้ว นักโทษจะกลายเป็นแรงงานราคาถูก เพื่อรับใช้สังคมอุตสาหกรรมต่อไป อย่างไรก็ดี เมื่อพูดถึงคุกสมัยใหม่นอกยุโรป และสหรัฐฯ กลับไม่สามารถใช้แนวคิดกระบวนทัศน์ของฟูโกต์ หรือนักวิชาการตะวันตกในการศึกษาได้ เนื่องจากคุกสมัยใหม่ในประเทศอาณานิคมไม่ได้มีรากฐานแนวคิดการลงทัณฑ์จากยุคภูมิธรรมในศตวรรษที่ 18 ซึ่งให้ความสำคัญต่อเรื่องมนุษยธรรม แต่เป็นผลผลิตจากการส่งออกยุคอาณานิคมปลายศตวรรษที่ 19 ซึ่งคุกอาณานิคมถูกสร้างขึ้นเพื่อควบคุมชนพื้นเมือง บีบบังคับ ควบคุมแรงงาน ใช้แรงงานนักโทษเพื่อผลประโยชน์ของเจ้าอาณานิคม มากกว่าที่จะปรับปรุงสภาพจิตใจและพฤติกรรมให้กลับมาเป็นคนดีมีศีลธรรมอีกครั้ง ขณะที่การกำเนิดคุกสมัยใหม่ในประเทศกึ่งอาณานิคม เช่น จีน ณี่ปุ่น และออตโตมัน เป็นผลจากแรงกดดันของมหาอำนาจจากทางตะวันตก ทำให้ชนชั้นนำของประเทศดังกล่าวมีการปฏิรูประบบการลงทัณฑ์ให้มีมาตรฐาน มีความเป็นศิวิลัย เพื่อเป็นเงื่อนไขในการแก้ไขสนธิสัญญาที่ไม่เป็นธรรม ซึ่งแง่นี้มีความใกล้เคียงกับบริบทของไทย คุกไทยสมัยใหม่ลูกผสมจารีตและสมัยใหม่ อาจารย์จากภาคประวัติศาสตร์ ตั้งข้อสังเกตว่า การกำเนิดคุกไทยสมัยใหม่ถูกสร้างในลักษณะกึ่งอาณานิคม มีความเป็นลูกผสมระหว่างการลงทัณฑ์แบบจารีต และการลงทัณฑ์สมัยใหม่ ซึ่งจะเห็นได้ว่ามีร่องรอยการลงทัณฑ์แบบจารีตในยุคปัจจุบัน เช่น การลงทัณฑ์ตามลำดับชั้นของสังคม ไม่ใช่ลำดับชั้นตามคำพิพากษา เน้นเรื่องการใช้แรงงาน แนวคิดการลงทัณฑ์แบบจารีตของไทยตั้งแต่สมัยอยุธยาถึงรัตนโกสินทร์ตอนต้น จะเน้นไปที่การลงทัณฑ์ตามคติความเชื่อศาสนาพุทธมาทำให้เป็นรูปธรรม ใครที่ละเมิดธรรมะ จะต้องถูกลงโทษ หากย้อนไปดูลักษณะการลงทัณฑ์สมัยก่อน จะมีวิธีทรมานร่างกายที่หลากหลาย เสมือนการลงทัณฑ์สัตว์นรกตามคติไตรภูมิพระร่วง หรือลงโทษคนพาลตามหลักพระไตรปิฎก มีการใช้แรงงาน และคุมขังในที่น่าหวาดหวั่น มีการพันธนาการร่างกาย ลดทอนความเป็นมนุษย์ คุกที่สะท้อนแนวคิดการออกแบบนี้ได้ดี คือ คุกหน้าวัดโพธิ์ที่ออกแบบตามคติภพภูมินรก แม้แต่เทวรูปประจำราชทัณฑ์ก็ใช้เทพยาดาจากนรก คือ ‘เจตคุปต์’ แผนผังคุกหน้าวัดโพธิ์ และเจ้าเจตคุปต์ (ขวา) อย่างไรก็ตาม สมัยรัชกาลที่ 5 คุกจารีตถูกท้าทายจากอำนาจภายนอก เมื่อไทยต้องปะทะสังสรรกับเจ้าอาณานิคมทำให้ต้องปรับตัว เพื่อให้ตัวเองมีความเป็นศิวิลัยในด้านต่างๆ หนึ่งในนั้นคือราชทัณฑ์ การพิจารณาการลงโทษ หรือตุลาการ ซึ่งการลงโทษแบบจารีตไทยก็ถูกวิจารณ์จากประเทศตะวันตกอย่างมากสะท้อนจากบันทึกของหมอบลัดเลย์ หรือแดน บีช แบรดลีย์ แพทย์ชาวอเมริกันที่เข้ามาเมืองไทยในสมัยรัชกาลที่ 3 ทั้งนี้ การพัฒนามาตรฐานลงทัณฑ์แบบสมัยใหม่ รัชกาลที่ 5 ให้ความสนใจและรับวิธีคิดการจัดการคุกมาจากประเทศอาณานิคมโดยเฉพาะสิงคโปร์ ช่วง พ.ศ. 2413 และนำมาประยุกต์ใช้กับสยาม ซึ่งหลักฐานตรงนี้จะขัดแย้งกับประวัติศาสตร์กระแสหลักที่พยายามบอกว่าต้นแบบคุกไทยมาจากอังกฤษ เพราะหากพิจารณาจากแบบแปลนการสร้างเรือนจำของไทยยุค ร.5 เช่น ที่สวนรมณีนาถ จะเป็นการสร้างแบบแกนหลัก “Axial Plan” และมีอาคารหลายหลังอยู่รวมกัน ซึ่งตรงกับแบบเรือนจำของสิงคโปร์ มากกว่าแบบยุโรปที่เป็นสถาบันแบบเบ็ดเสร็จ (Panopticon) นอกจากนี้ การรวมอำนาจเข้าสู่ศูนย์กลางสมัยรัชกาล 5 ก็ทำให้มีการพยายามนำนักโทษที่อยู่ตามกรม/กองต่างๆ ให้มาอยู่ภายใต้อำนาจกษัตริย์ หรือเรียกว่า “การรวมอำนาจคุมขังนักโทษ” ซึ่งทำให้ขุนนางตามหัวเมืองต่างสูญเสียประโยชน์จากนักโทษ ขณะเดียวกัน สถาบันกษัตริย์กลายเป็นหน่วยงานหลักในการขูดรีดหาประโยชน์จากนักโทษแทน หน่วยงานหลักที่ควบคุมนักโทษจะกระทำผ่าน ‘กระทรวงนครบาล’ เพียงหน่วยราชการเดียวเฉพาะพื้นที่ในพระนคร ขณะที่ตามหัวเมืองก็ขึ้นกับกระทรวงมหาดไทย อย่างไรก็ตาม แม้จะรับเอาแนวคิดสมัยใหม่จากอาณานิคมเข้ามา แต่ในทางปฏิบัติแล้วกลับมีวิธีการเฉพาะไม่เหมือนกับในอาณานิคม แต่มีความเป็นจารีตด้วย สิ่งที่สะท้อนได้ชัดคือการสร้างคุกไม่ใช่เพื่อการสร้างวินัย หรือปรับปรุงพฤติกรรม เพื่อคืนนักโทษสู่สังคม แต่เป็นการใช้แรงงานอย่างเข้มข้น และไอเดียตรงนี้ยังคงทิ้งร่องรอยจนถึงปัจจุบัน สิ่งที่น่าสนใจสำหรับคุกสยามสมัยใหม่คือการจัดลำดับชั้นนักโทษโดยแบ่งเป็น ชาย หญิง และผู้มีบรรดาศักดิ์ต้องโทษ มีการแบ่งเป็นนักโทษชั้นต่ำ ชั้นกลาง และชั้นสูง และงานของนักโทษในแต่ละชั้นตรงนี้จะไม่เหมือนกัน มีการแบ่งแยกชาติพันธุ์ ซึ่งมันเป็นวิธีแบบจารีต แนวคิด ‘ลงทัณฑ์สมัยใหม่’ ที่ยังไม่ถึงสังคมไทย ชลิตา บัณฑุวงศ์ อาจารย์ประจำภาควิชาสังคมวิทยาและมานุษยวิทยา มีความเห็นไปในแนวทางเดียวกับศรัญญูว่า คุกไทยสมัยใหม่มีความลักลั่นของแนวคิดการลงทัณฑ์ แม้จะรับเอาหลักสิทธิมนุษยชนอยู่เสมอในการจัดการคุกสมัยใหม่ แต่ประเทศไทยกลับยังให้ความสำคัญต่อการลงทัณฑ์ในแบบเดิม หรือจารีต เน้นการลงโทษเพื่อให้ลาบจำ ไม่กล้ากระทำผิด หรือก็คืออาจจะยังไม่ค่อยมองเห็น หรือให้ความสำคัญในการให้ความสำคัญกับแนวคิดของคุกสมัยใหม่ ขณะที่คุกไทยสมัยใหม่เน้นการเปลี่ยนนักโทษกลับคืนสู่สังคม แต่ประเทศไทยไม่เคยทำตามพันธกิจ “คืนนักโทษสู่สังคม” นี้ได้เลย แม้จะรับเอาแนวคิดสมัยใหม่เข้ามาประยุกต์ใช้ สิ่งที่สะท้อนให้เห็นว่าสังคมไทยยังไม่ค่อยให้ความสำคัญต่อแนวคิดการปรับปรุงแก้ไขตามแบบสมัยใหม่ คือ สังคมไทยมีแนวโน้มเห็นด้วยกับการใช้วิธี “ตาต่อตา ฟันต่อฟัน” เช่น การวิสามัญฆาตกรรม มองเป็นรูปแบบหนึ่งของการลงทัณฑ์ที่รวดเร็วทันใจโดยเฉพาะกับผู้ต้องหาคดีร้ายแรง รอกระบวนการยุติธรรมสำเร็จโทษมันนานเกินไป หรือการประชาทัณฑ์ผู้ต้องหาระหว่างการทำแผนประกอบการ เราจะไม่ค่อยพูดถึงการละเมิดสิทธิมนุษยชนเท่าไรในประเด็นเหล่านี้ สำนึกเกี่ยวกับสังคมไทยยังไม่เคยเปลี่ยนแปลง ยังมีรูปแบบมุมมองเรื่องการลงทัณฑ์ไม่ต่างจากยุคสมัยจารีตมากนัก มองอาชญากรรมว่าเป็นความผิดของใครคนใดคนหนึ่งและเขาคนนั้นควรได้รับโทษอย่างสาสม ประชาชนมักมองผ่านแว่นตาทางศาสนาว่าเป็นเรื่องของบุญกรรม ทำดีได้ดี ทำชั่วได้ชั่ว เรื่องไตรภูมิพระร่วง มันไม่มีการมองมิติการปรับปรุงแก้ไขแบบการลงทัณฑ์สมัยใหม่ รวมถึงไม่ได้มองว่าความผิดของคนๆ หนึ่งเป็นผลมาจากปัจจัยเชิงโครงสร้าง หรือในเชิงระบบต่างๆ ที่ผลักดันให้คนๆ หนึ่งกระทำผิด ผลที่เกิดขึ้นจากคติการลงทัณฑ์แบบจารีตในสังคมไทยก็คือคุกจะไม่ให้ความสำคัญในเรื่องของการปรับปรุงแก้ไข แม้ราชทัณฑ์จะเป็นภาคีในอนุสัญญาเกี่ยวกับสิทธิผู้ต้องขัง แต่เมื่อสังคมไม่ได้มองว่าคุกเป็นที่แก้ไขปรับปรุงนักโทษ รัฐไทยก็ไม่ได้ลงทุนในเรื่องนี้มาก ถ้าลองไปสัมภาษณ์กับเจ้าหน้าที่ราชทัณฑ์จะพบว่าเป็นกรมที่ได้รับงบประมาณน้อยอย่างมาก และพอสังคมไม่ให้ความสนใจ การต่อรองเรื่องบฯ ก็ถดถอยลงตามมา นี่จึงเป็นปัจจัยหนึ่งเพื่อตอบคำถามว่าสภาพความเป็นอยู่ที่ต่ำกว่ามาตรฐานความเป็นมนุษย์ของผู้คุมขังในเรือนจำ จึงถูกมองว่าเป็นส่วนหนึ่งของการลงโทษ และสังคมอาจจะรู้สึกว่านักโทษสมควรอยู่แบบนี้ เปลี่ยนกระบวนทัศน์สังคม-ตุลาการที่ยึดโยงกับ ปชช. ในเรื่องข้อเสนอนั้น อาจไม่แตกต่างจากคนที่เคยเสนอโดยทั่วไป ชลิตา ระบุว่า สังคมอาจต้องปรับเปลี่ยนมุมมองว่า การก่ออาชญากรรมในแต่ละครั้งมีเงื่อนไขและผลมาจากปัญหาเชิงโครงสร้าง เช่น มุมมองที่ว่าสังคมเป็นผู้ผลิตอาชญากร และสังคมบีบให้คนกระทำผิด เรือนจำไม่ใช่สถานที่ลงโทษให้สาสม แต่ต้องเน้นในมิติแก้ไขปรับปรุงคนให้กลับคืนสู่สังคมได้ กลับไปอยู่ร่วมกับสังคมได้อย่างราบรื่นสงบสุข ปรับรูปแบบการลงโทษให้หลากหลายนอกเหนือจากการสั่งจำคุก เช่น การใช้กำไร EM และอื่นๆ ลดการแออัด และต้องมีการนิยามใหม่ว่าอะไรคือความผิด และโทษควรจะเป็นแบบไหน บางครั้งกฎหมายไทย มาตรการลงโทษไม่ได้สัดส่วนต่อการกระทำผิดนั้นๆ ก่อนหน้านี้ก็มีภาคประชาสังคม วิชาการ และรัฐบาล เคยพยายามที่จะเปลี่ยน และขับเคลื่อนแก้ไขปัญหาของเรือนจำให้ได้รับการแก้ไข อย่างเช่น “โครงการขับเคลื่อนคุกไทย เรือนจำสุขภาวะ” เป็นความร่วมมือในการเปลี่ยนคุกไทยที่ลดทอนความเป็นมนุษย์สู่เรือนจำสุขภาวะ หรือสุขภาพ เน้นการเปลี่ยนด้านในจิตใจของผู้ต้องขัง รวมถึงการเปลี่ยนกระบวนทัศน์ของสังคมที่มีต่อผู้ต้องขังเมื่อพ้นโทษ อย่างไรก็ตาม โครงการนี้ยังกล่าวด้วยว่า ไม่ว่าจะแก้ปัญหาอย่างไรในคุก คุกเป็นเพียงปลายทางของกระบวนการยุติธรรมทางอาญา ถ้าอยากแก้ไขจริงๆ ต้องปรับกระบวนทัศน์ใหม่ของสังคมไทยและกระบวนการยุติธรรมทางอาญา ดังนั้น การแก้ปัญหาเรือนจำ ไม่ได้แก้ที่เรือนจำ แต่ต้องแก้ทั้งระบบ ซึ่งความลักลั่นของตุลาการไทย ไม่เคยยึดโยงอยู่กับประชาชน การเปลี่ยน 2475 โดยทฤษฎีมันคือการเคลื่อนย้ายอำนาจรัฏฐาธิปัตย์ จากมหากษัตริย์มาสู่ประชาชนตามหลักประชาธิปไตย แบ่งอำนาจออกเป็น 3 ฝ่ายนิติบัญญัติ บริหาร และอำนาจตุลาการ ซึ่งอำนาจตุลาการยึดโยงกับใคร หรืออะไร ตัดสินคดีในนามของใคร ประชาชนหรือไม่ เพราะฉะนั้น การแก้ปัญหาเรื่องคุกต้องคำนึงถึงต้นตอด้วย หรือการที่อำนาจตุลาการยังไม่ได้ถ่ายโอน หรือยึดโยงกับประชาชนอย่างแท้จริง ข่าวการเมืองวัฒนธรรมประวัติศาสตร์ราชทัณฑ์ศรัญญู เทพสงเคราะห์ชลิตา บัณฑุวงศ์สังคมวิทยาและมานุษยวิทยาคุกสมัยใหม่การลงทัณฑ์ยุโรปสหรัฐฯไทยอาณานิคมกึ่งอาณานิคมการปฏิรูปสมัยรัชกาลที่ 5ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/5UIzzNchtu4/95222,29_09_2021
