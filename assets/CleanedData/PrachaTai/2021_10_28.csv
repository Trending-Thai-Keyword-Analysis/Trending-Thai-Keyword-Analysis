title,summary,link,published
UN ตั้ง โนลีน เฮเซอร์ เป็นผู้แทนพิเศษด้านพม่าคนใหม่ สานต่อภารกิจแก้ไขวิกฤตการเมืองหลังรัฐประหาร,"Submitted on Thu, 2021-10-28 00:58ภาพปก : โนลีน เฮเซอร์ ขณะกล่าวสุนทรพจน์ เนื่องในวันครบรอบ 60 ปี สงครามเกาหลี เมื่อวันที่ 27 ก.ค. 2556 (ภาพจาก Korea.net / Korean Culture and Information Service ถ่ายโดย JEON HAN) อันโตนิโอ กูแตร์เรซ เลขาธิการแห่งสหประชาชาติ (UN) ประกาศแต่งตั้ง โนลีน เฮเซอร์ เป็นผู้แทนพิเศษ UN ด้านพม่าคนใหม่ สานต่อภารกิจคลี่คลายวิกฤตการเมืองเมียนมาร์ที่กำลังดำเนินอยู่ในขณะนี้ โนลีน เฮเซอร์ ขณะกล่าวสุนทรพจน์ เนื่องในวันครบรอบ 60 ปี สงครามเกาหลี เมื่อวันที่ 27 ก.ค. 2556 (ภาพจาก Korea.net / Korean Culture and Information Service ถ่ายโดย JEON HAN) เมื่อวันที่ 26 ต.ค. 64 สำนักข่าวต่างประเทศรายงานว่า อันโตนิโอ กูแตร์เรซ เลขาธิการแห่งสหประชาชาติ (UN) ประกาศแต่งตั้ง โนลีน เฮเซอร์ เป็นผู้แทนพิเศษเลขาธิการยูเอ็นด้านพม่าคนใหม่ เฮเซอร์ จะรับช่วงต่อจาก คริสทีเนอ ชราเนอร์ บูร์เกเนอร์ (Christine Schraner Burgener) ผู้แทนพิเศษด้านพม่าคนปัจจุบัน ซึ่งเตรียมจะลงจากตำแหน่งในวันที่ 6 พ.ย.ที่จะถึงนี้ หลังทำงานมานานกว่า 3 ปีครึ่ง โดยบูร์เกเนอร์ ใช้เวลาช่วง 9 เดือนหลังสุดหมดไปกับการจัดการปัญหาวิกฤตการเมืองประเทศพม่า หลังกองทัพทำรัฐประหารเมื่อเดือน ก.พ.ที่ผ่านมา จนทำให้สถานการณ์ของพม่าตอนนี้ตกอยู่ในห้วงเวลาแห่งความวุ่นวาย และความรุนแรง มีพลเรือนเสียชีวิตแล้วกว่า 1,100 ราย อีกหลายพันคนถูกคุมขังจากการต่อต้านการทำรัฐประหาร และ 250,000 คนต้องกลายเป็นผู้พลัดถิ่น ผู้แทนพิเศษเลขาธิการยูเอ็นด้านพม่าคนใหม่ ชาวสิงคโปร์ จะไม่ได้เพียงแค่ต้องสืบทอดภารกิจหลักเท่านั้น แต่เธอยังต้องสานต่อภารกิจที่บูร์เกเนอร์ทำค้างไว้ และยังไม่ประสบความสำเร็จคือ การพยายามโน้วน้าวกองทัพพม่าให้ยอมเจรจา เพื่อหาทางคลี่คลายวิกฤตการเมืองที่กำลังดำเนินอยู่ ในงานแถลงข่าวเมื่อวันที่ 22 ต.ค. 64 ชราเนอร์ บูร์เกเนอร์ กล่าวว่า กองทัพพม่ายังไม่พร้อมสำหรับการประนีประนอม เพราะว่าทางกองทัพยังคงไม่ตอบสนองต่อ “ข้อเสนอการเจรจา” ของเธอเลย “ฉันมั่นใจคนที่รับตำแหน่งต่อจากฉันจะพยายามอย่างดีที่สุด” ชราเนอร์ บูร์เกเนอร์ กล่าว สำหรับเฮเซอร์ ขณะนี้เธออายุ 73 ปี เป็นนักสังคมศาสตร์ และเคยมีประวัติการทำงานในสหประชาชาติมาอย่างโชกโชน เธอเป็นผู้หญิงคนแรกที่ได้ทำงานในฐานะเลขาธิการบริหารด้านการพัฒนาที่ยั่งยืนของคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก (ESCAP) เมื่อปี พ.ศ. 2550-2557 ในช่วงที่เป็นหัวหน้า ESCAP เธอมีประสบการณ์ทำงานใกล้ชิดกับองค์การประชาชาติแห่งเอเชียตะวันออกเฉียงใต้ หรืออาเซียน และรัฐบาลเมียนมาร์ ในความพยายามฟื้นฟูประเทศเมียนมาร์ หลังประสบภัยพิบัติธรรมชาติจากพายุไซโคลนนาร์กิส เมื่อปลายปี พ.ศ. 2551 ซึ่งเหตุการณ์ดังกล่าวสร้างความเสียหายแก่พม่าอย่างสาหัส และคร่าชีวิตประชาชนไปกว่า 130,000 ราย เฮเซอร์ เคยเป็นอดีตหัวหน้าที่ปรึกษาพิเศษของนายบัน คีมูน ในกระบวนการสร้างสันติภาพ และการพัฒนาเพื่อความยั่งยืนในประเทศติมอร์เลสเต้ นอกจากนี้ เธอเคยเป็นผู้อำนวยการกองทุนสหประชาชาติเพื่อการพัฒนาสตรี หรือ UNIFEM เมื่อปี พ.ศ. 2537-2550 เฮเซอร์ เป็นคนที่มีความสัมพันธ์ดีกับอดีตผู้นำรัฐบาลทหารพม่าอย่าง เต็งเส่ง ไม่น้อย โดยหลังจากทหารพม่าปล่อยตัว อองซานซูจี จากการกักบริเวณในบ้านพัก เมื่อปลายปี 2553 เฮเซอร์ ได้ยกระดับการเจรจากับนายพลพม่า เพื่อการพัฒนาประเทศ โดยเธอกล่าวว่า “เราสามารถพาคนมีความสามารถมาทำงานกับพวกคุณได้” อ้างอิงจากหนังสือ “ผ่าพม่า เปิดประวัติศาสตร์ปกปิด” เขียนโดยถันมยิ้ดอู จากนั้น เฮเซอร์ เชิญ โจเซฟ สติกลิตซ์ นักเศรษฐศาสตร์ชาวสหรัฐฯ และเจ้าของรางวัลโนเบลสาขาเศรษฐศาสตร์เยือนเมียนมาร์ เพื่อเจรจากับตัวแทนภาคประชาสังคม และเจ้าหน้าที่รัฐบาล รวมถึงเต็งเส่ง นายกรัฐมนตรี ซึ่งไม่กี่เดือนต่อมา เต็งเส่ง จะได้รับตำแหน่งเป็นประธานาธิบดีแห่งประเทศพม่า ขณะที่ตอนนั้นถันมยิ้ดอูมีตำแหน่งเป็นที่ปรึกษาประธานาธิบดีเต็งเส่ง เฮเซอร์ มีความสัมพันธ์อันดีกับอองซานซูจีอีกด้วย ตอนที่มีข่าวว่าเธอจะได้รับการแต่งตั้งเป็นผู้แทนพิเศษเลขาธิการ UN ด้านพม่าคนใหม่นั้น สมาชิกสภาผู้แทนราษฎรบางคนจากพรรค NLD แสดงความรู้สึกยินดี และหวังว่า เฮเซอร์ จะสามารถผ่าทางตันแก้ไขวิกฤตการเมืองพม่าได้ แปลและเรียบเรียงจาก UN Chief Names Singaporean as Myanmar Special Envoy Veteran Diplomat Noeleen Heyzer Appointed UN Special Envoy to Myanmar ข่าวต่างประเทศผู้แทนพิเศษสหประชาชาติด้านพม่าคริสติน ชราเนอร์ บัวร์เกอเนอร์โนลีน เฮเซอร์สหประชาชาติพม่ารัฐประหารพม่ากองทัพพม่าวิกฤตการเมืองพม่าUNติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/KKGmERg1UT0/95650,2021_10_28
กวีประชาไท: แด่ผองเธอเจ้าของปีกผีเสื้อ,"Submitted on Thu, 2021-10-28 01:27ธุลีดางหาง แสงตะวันอันปรากฏบทบาทนี้ซ่อนเจ็ดสีรุ้งกินน้ำงามผุดผ่องสว่างชัดมหัศจรรย์อันเรืองรองคือสีของแดดอุ่นร้อนผ่อนหนาวเย็น ดวงตะวันทุกข์หรือสุขที่ลุกไหม้ต้องขอบใจในกรุณามาให้เห็นมาคอยดูอยู่เป็นเพื่อนสร้างเดือนเพ็ญสาดแสงเป็นเพื่อนราตรีชี้ชีวิต แสงส่องเห็นอยุติธรรมทำร้อนเร่าใต้เงื้อมเงาอธรรมอำมหิตการทำมาหากินทั่วถิ่นทิศยากจนติดเป็นคนคุกทุกข์ไม่น้อย คนแน่นคุกยุคสมัยได้พบเธอได้เจอะเจอคนจริงใจสู้ไม่ถอยโลกเศร้ามีมาลีผีเสื้อน้อยคอยปลอบปล่อยเสรีในหัวใจเธอ คนหนุ่มสาวแห่งยุคสมัยทำให้ปลื้มยากหลงลืมจดจำหัวใจยิ่งใหญ่เสมอแก้ทุกข์ทนเธอถือธง ตรง ๆ เจอข้อเสนอคือใฝ่ฝันอันเร่าร้อน นักสู้เราเข้าคุกเจอทุกข์เหลือล้นพื้นฐานคนจนยากมากกว่าค่อนโลกของเราเศร้าจริง ๆ ยิ่งกว่าละครยามเข้านอนแข่งถอนใจในนิทรา ดวงตะวันนั้นติดไฟเหตุใดหนอเหมือนใครก่อกองไฟในเวหาฤาตะวันนั้นเผาไหม้ให้โลกามีแสงพาพืชพันธุ์อันขจี สีในรุ้งหนึ่งมีคือสีเขียวไม่ลดเลี้ยวมาบนโลกโบกใบคลี่ผลิใบไม้ให้ดอกไม้ได้ระบายสีน้ำหวานมีล้นเหลือ รอเจ้าผีเสื้อเอย บทความการเมืองวัฒนธรรมสิทธิมนุษยชนธุลีดางหางกวีประชาไทนักโทษการเมืองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/1SIWn20X6xk/95651,2021_10_28
“ขจัดการเลือกปฏิบัติ” จากหลักการสู่ความพยายามให้เป็นกฎหมาย,"Submitted on Thu, 2021-10-28 01:44วรภัทร วีรพัฒนคุปต์กรรมการ คณะกรรมการรณรงค์เพื่อประชาธิปไตย (ครป.) “ทุกคนเสมอภาคกันตามกฎหมายและมีสิทธิที่จะได้รับความคุ้มครองของกฎหมายอย่างเท่าเทียมกันโดยปราศจากการเลือกปฏิบัติใด ทุกคนมีสิทธิที่จะได้รับความคุ้มครองเท่าเทียมกันจากการเลือกปฏิบัติใด อันเป็นการล่วงละเมิดปฏิญญานี้ และจากการยุยงให้มีการเลือกปฏิบัติดังกล่าว” (ปฏิญญาสากลว่าด้วยสิทธิมนุษยชน/Universal Declaration of Human Rights –UDHR) แม้ประเทศไทยจะเป็น1ในประเทศที่ให้การรับรองปฏิญญาสากลว่าด้วยสิทธิมนุษยชนมาตั้งแต่ปี2491 แต่ในทางปฏิบัติ ยังปรากฏการละเมิดสิทธิมนุษยชนขึ้นมากมายในประเทศไทย ซึ่งการละเมิดสิทธิมนุษยชนอย่างหนึ่งที่ปรากฏมากในประเทศไทยคือ “การเลือกปฏิบัติต่อบุคคล” ด้วยเหตุแห่งความแตกต่างของบุคคล ซึ่ง “เหตุแห่งความแตกต่างของบุคคล” นั้นคือ ความแตกต่างในเรื่องถิ่นกำเนิด เชื้อชาติ ชาติพันธุ์ ภาษา เพศ เพศสภาพ เพศวิถี อายุ ความพิการ สภาพทางกายหรือสุขภาพ การเป็นผู้อยู่ร่วมกับเชื้อเอชไอวี (HIV) การป่วยโรคเอดส์ สถานะของบุคคล ฐานะทางเศรษฐกิจหรือสังคม อาชีพ การทำงาน การศึกษาอบรม ศาสนา หรือความเชื่อ ความคิดเห็นทางการเมือง เป็นต้น นับตั้งแต่การทำรัฐธรรมนูญฉบับประชาชนปี2540ขึ้นมา ซึ่งภาคประชาสังคมไทย (รวมถึง คณะกรรมการรณรงค์เพื่อประชาธิปไตย-ครป. ซึ่งเป็นองค์กรประสานเครือข่าย30องค์กรประชาชน) ได้ร่วมกันรณรงค์จนรัฐสภายอมผ่านรัฐธรรมนูญฉบับนี้ออกมาบังคับใช้ได้ในที่สุด ภาคประชาสังคมก็ยังพยายามในการขับเคลื่อนให้เกิดองค์กรอิสระตามรัฐธรรมนูญ เช่น คณะกรรมการสิทธิมนุษยชนแห่งชาติ (กสม.), ผู้ตรวจการแผ่นดิน (ในอดีตตอนช่วงที่ยังใช้รัฐธรรมนูญ2540 องค์กรนี้คือ ผู้ตรวจการแผ่นดินของรัฐสภา) ที่กลายเป็นบรรทัดฐานที่ต้องมี แม้รัฐธรรมนูญ2540จะสิ้นสุดลงจากการทำรัฐประหาร แต่รัฐธรรมนูญ2550และ2560 ซึ่งเกิดมาโดยคณะรัฐประหารก็ยังคงให้มี กสม. และผู้ตรวจการแผ่นดินไว้ในรัฐธรรมนูญ แต่ก็โดนปรับเปลี่ยนรายละเอียดในหลายๆข้อจนเสียเจตนารมณ์เดิม นอกจากนี้ภาคประชาสังคมยังขับเคลื่อนให้เกิดพระราชบัญญัติอีกมากมายเพื่อให้เกิดกลไกต่างๆมาส่งเสริมความเท่าเทียม คุ้มครองสิทธิมนุษยชน ขจัดการเลือกปฏิบัติต่อบุคคล ไม่ว่าจะเป็นคณะกรรมการส่งเสริมและพัฒนาคุณภาพชีวิตคนพิการ คณะกรรมการคุ้มครองเด็กแห่งชาติ คณะกรรมการวินิจฉัยการเลือกปฏิบัติโดยไม่เป็นธรรมระหว่างเพศ (วลพ.) แม้เราจะมีกลไกมากมาย แต่การเลือกปฏิบัติด้วยเหตุแห่งความแตกต่างก็ยังเกิดขึ้นมาตลอดโดนไม่มีท่าทีที่จะลดลงหรือหมดไป เพราะโดยอำนาจที่คณะกรรมการต่างๆดังที่กล่าวถึงไว้ที่มีตามพระราชบัญญัติต่างๆ พระราชบัญญัติประกอบรัฐธรรมนูญ (ว่าด้วย กสม.) ยังมีช่องโหว่ มีข้อจำกัดการทำงาน หรือบางกรณีก็อาจเกิดจากการสรรหากรรมการตามกระบวนการกฎหมาย ทำให้ได้บุคคลที่ไม่มีความรู้ความเข้าใจในเรื่องสิทธิมนุษยชน เรื่องการเลือกปฏิบัติดีเพียงพอที่จะมาอยู่ในตำแหน่ง มาแล้วก็ทำงานไม่เป็น บางคนสมัครเข้ารับการสรรหาเพื่อสนองความต้องการของผู้มีอำนาจที่ไม่อยากให้เกิดการเปลี่ยนแปลง หรือบางทีก็เข้ามาหาประโยชน์หาค่าตอบแทน อย่างที่ผู้เขียนมักพูดอยู่บ่อยๆว่า “เหมือนตั้งองค์กร/คณะกรรมการต่างๆมาเป็นศาลาพักใจของพวกอดีตข้าราชการ ทหาร ตำรวจวัยเกษียณ” หลายกรณีก็มีปัญหาในทางปฏิบัติเพราะการกำหนดผู้แทนกระทรวงต่างๆที่อยู่ในคณะกรรมการตามกฎหมายหลายฉบับ ก็มักมาทำหน้าที่โดยขาดความรู้ ไม่เข้าใจเจตนารมณ์ของกลไกคณะกรรมการที่ตนเข้ามา ไม่ปรับเปลี่ยนทัศนคติเก่าๆ หรือไม่มีความเข้าใจเรื่องการเลือกปฏิบัติต่อบุคคล และเรื่องสิทธิมนุษยชนเลย ด้วยเหตุนี้ จึงนำมาสู่การที่ภาคประชาสังคม นำโดยคุณสุภัทรา นาคะผิว อดีตสมาชิกสภาปฏิรูปแห่งชาติ ในฐานะปัจจุบันเป็นผู้อำนวยการมูลนิธิศูนย์คุ้มครองสิทธิด้านเอดส์ ร่วมกับนักวิชาการด้านกฎหมาย เครือข่ายภาคประชาชน 10 เครือข่าย ได้แก่ เครือข่ายผู้ติดเชื้อเอชไอวี เครือข่ายคนพิการ เครือข่ายความหลากหลายทางเพศ เครือข่ายพนักงานบริการ เครือข่ายผู้สูงอายุ เครือข่ายผู้ใช้ยา เครือข่ายเด็กและเยาวชน เครือข่ายผู้หญิง และเครือข่ายแรงงาน ได้จัดทำร่างพระราชบัญญัติขจัดการเลือกปฏิบัติต่อบุคคล พ.ศ. ..... ฉบับประชาชน 12,000 รายชื่อ ร่วมกันเสนอขึ้นมา (ตามรัฐธรรมนูญฉบับปัจจุบัน มาตรา 133 ระบุให้ใช้รายชื่อประชาชนผู้มีสิทธิเลือกตั้งไม่น้อยกว่า10,000 รายชื่อเข้าชื่อกันเสนอกฎหมายได้) เพื่อหวังให้เกิดการเปลี่ยนแปลง แก้ไขข้อผิดพลาดต่างๆที่ทำให้เกิดการขจัดการเลือกปฏิบัติโดยช่องโหว่ของกฎหมายต่างๆ และให้การขจัดการเลือกปฏิบัติมีความชัดเจน บังคับใช้ได้เป็นรูปธรรม นัยยะสำคัญอย่างแรกของกฎหมายฉบับนี้ คือการกำหนดชัดเจนว่าบุคคลทุกคนมีสิทธิที่จะปลอดจากการถูกเลือกปฏิบัติ และการระบุนิยามการปฏิบัติที่เข้าข่ายเป็นการเลือกปฏิบัติให้มีรายละเอียดชัดเจนเป็นรูปธรรมตามหลักการสิทธิมนุษยชน ไม่เป็นเพียงคำพูดลอยๆอีกต่อไป ที่สำคัญคือ มีการกำหนดความรับผิดชอบและบทลงโทษหน่วยงานรัฐ องค์กรเอกชน หรือบุคคลที่กระทำให้เกิดการเลือกปฏิบัติ เว้นแต่ได้มี “การดำเนินการที่สมเหตุสมผล” (หมายถึง การดำเนินการ การป้องกัน การเปลี่ยนแปลง การปรับปรุงแก้ไข หรือเยียวยาอย่างเหมาะสม โดยไม่ก่อภาระอันเกินควรหรือเกินสัดส่วน เพื่อขจัดการเลือกปฏิบัติ) ทั้งมีการกำหนดให้นิติกรรมทางแพ่ง กฎ และคำสั่งทางปกครองที่เข้าข่ายเป็นการเลือกปฏิบัติจะต้องเป็นโมฆะ นำมาบังคับใช้ไม่ได้ ที่ก้าวหน้าไปกว่ากฎหมายคุ้มครองสิทธิฉบับอื่นๆที่เคยมีมาในเรื่องการตรวจสอบเหตุ ซึ่งที่ผ่านมากฎหมายต่างๆมักกำหนดให้คณะกรรมการตามกฎหมายทำงานเชิงรับ คือการที่ต้องให้ “ผู้เสียหาย” ร้องเรียนเข้ามาที่คณะกรรมการ ซึ่งในหลายกรณีที่ผ่านมา ข้อจำกัดนี้ทำให้หลายๆกรณีการละเมิดสิทธิมนุษยชนหรือการเลือกปฏิบัติที่ไม่เป็นธรรมไม่ได้ถูกดำเนินการพิจารณา ให้ข้อสรุปที่เป็นประโยชน์ต่อการนำไปใช้สู้คดีต่อไป (ผู้เขียนมีประสบการณ์ตรงในการช่วยเหลือนักเรียนโรงเรียนแห่งหนึ่งที่มีปัญหาความรุนแรงในโรงเรียน นำเรื่องเข้าสู่ กสม. แต่สุดท้ายเมื่อครอบครัวของนักเรียนผู้เสียหายไม่พร้อมแบกรับภาระที่ต้องหยุดงานและเดินทางไกลจากต่างจังหวัดเข้ามาให้ข้อมูลต่อคณะอนุกรรมการชุดที่เกี่ยวข้อง เรื่องร้องเรียนที่ผู้เขียนเป็นคนยกร่างจึงเป็นอันตกไปจากการดำเนินการ) นี่คือการไม่เข้าใจภาวะความเป็นชายขอบ ที่บุคคลกลุ่มเปราะบางมีข้อจำกัดในการเข้าถึงสิทธิ อำนาจ ความยุติธรรมที่ตนพึงควรได้รับ แต่สำหรับร่างกฎหมายขจัดการเลือกปฏิบัติฉบับประชาชนนี้ ได้เปิดช่องให้สามี ภริยา บิดา มารดา ญาติ ผู้ปกครอง ผู้ดูแล ผู้พิทักษ์ ผู้อนุบาลบุคคลที่ได้รับความเสียหาย หน่วยงานรัฐ พนักงานเจ้าหน้าที่ตามกฎหมายนี้ (ร่างกฎหมายขจัดการเลือกปฏิบัติต่อบุคคล)หรือกฎหมายอื่นที่เกี่ยวข้อง องค์กรภาคประชาสังคม รวมถึง “บุคคลอื่นใด” สามารถเป็นผู้ยื่นคำร้องต่อ “คณะกรรมการคุ้มครองและช่วยเหลือบุคคลซึ่งถูกเลือกปฏิบัติซึ่งถูกเลือกปฏิบัติ (คชป.)” แทนตัวผู้เสียหายจากการถูกเลือกปฏิบัติได้ ซึ่ง คชป. เป็นคณะกรรมการที่ปฏิบัติงานเต็มเวลา มีหน้าที่รับเรื่อง ตรวจสอบข้อร้องเรียน และดำเนินการให้เกิดการดำเนินการที่เหมาะสมเพื่อขจัดการเลือกปฏิบัติให้เกิดผลในทางปฏิบัติ ทำหน้าที่กึ่งตุลาการ ร่างกฎหมายนี้ยังระบุอีกว่าหากเกิดกรณีที่มีการถอนคำร้อง หรือมีการไกล่เกลี่ย (ตามกฎหมายฉบับนี้)ขึ้นมา ก็ไม่มีผลในการตัดอำนาจของ คชป. ที่จะดำเนินการพิจารณาวินิจฉัยการเลือกปฏิบัตินั้นต่อไปได้ และ คชป. ยังมีอำนาจในการกำหนดมาตรการชั่วคราวเพื่อบรรเทาทุกข์แก่บุคคลผู้ถูกเลือกปฏิบัติ จนกว่า คชป.จะมีข้อวินิจฉัยได้อีกด้วย ร่างกฎหมายยังกำหนดให้มี “คณะกรรรมการขจัดการเลือกปฏิบัติต่อบุคคล” เป็นคณะกรรมการอีกชุดหนึ่งที่ทำหน้าที่ให้ข้อเสนอแนะนโยบาย ยุทธศาสตร์ แผนปฏิบัติงาน ตลอดจนข้อเสนอปรับปรุงกฎหมายต่อคณะรัฐมนตรี นอกจากคณะกรรมการ2ชุดดังกล่าวแล้ว อีกกลไกสำคัญตามร่างกฎหมายฉบับนี้ คือการให้มี “สภาส่งเสริมความเท่าเทียมและขจัดการเลือกปฏิบัติต่อบุคคล” ที่คณะกรรมการขจัดการเลือกปฏิบัติต่อบุคคลจะเลือกตัวแทนของประชาชนโดยยึดหลักความสมดุลในเรื่องของภูมิภาค และความแตกต่างหลากหลายของบุคคล (ตามนิยามในร่างกฎหมายดังที่ผู้เขียนได้ลงรายละเอียดไว้ในตอนต้นของบทความนี้) ซึ่งถือได้ว่าเป็นกลไกสำคัญที่สำคัญในการส่งเสริมการมีส่วนร่วมของบุคคลที่เป็นประชากรกลุ่มเปราะบางอันมีแนวโน้มที่จะเผชิญการถูกเลือกปฏิบัติ ด้วยการให้บุคคลที่อยู่ในกลุ่มผู้มีความแตกต่างหลากหลายได้เข้ามาเป็นผู้จัดทำข้อเสนอแนะต่อคณะกรรรมการขจัดการเลือกปฏิบัติต่อบุคคล ทำการสำรวจ ศึกษา วิจัย รับฟังความคิดเห็นจากประชาชน ทั้งยังมีอำนาจในการเรียกประชุมร่วมระหว่าง สภาส่งเสริมฯ กับคณะกรรรมการขจัดการเลือกปฏิบัติต่อบุคคล และ คณะกรรมการ คชป. อีกด้วย ถือได้ว่าเป็นการเปลี่ยนแปลงให้ประชากรกลุ่มเปราะบางได้ยกระดับขึ้นมาเป็นพลเมือง (Citizen) ที่มีส่วนร่วมในการส่งเสริมความเท่าเทียมและขจัดการเลือกปฏิบัติต่อบุคคล ปกป้องสิทธิมนุษยชนของตนเองและผู้อื่น และร่างกฎหมายยังกำหนดให้มีสำนักงานคณะกรรรมการขจัดการเลือกปฏิบัติต่อบุคคล เป็นหน่วยงานรองรับการทำงานของทั้งคณะกรรรมการขจัดการเลือกปฏิบัติต่อบุคคล, คณะกรรมการ คชป. และ สภาส่งเสริมฯ อีกด้วย ซึ่งหมายถึงว่า มีพนักงานเจ้าหน้าที่ที่ทำงานเต็มเวลารองรับการทำงานเพื่อขจัดการเลือกปฏิบัติต่อบุคคลโดยเฉพาะ ในมุมมองของผู้เขียน เห็นว่าหากร่างกฎหมายนี้สามารถผ่านกระบวนการออกมาเป็นกฎหมายมีผลบังคับใช้ได้สำเร็จ โดยไม่เผชิญการถูกตัดตอนส่วนใดส่วนหนึ่งออกไปจนเสียเจตนารมณ์ของการที่ภาคประชาชนร่วมกันทำร่างกฎหมายฉบับนี้ขึ้นมา นี่จะเป็นการเปลี่ยนแปลงประวัติศาสตร์ในการทำให้ผู้ที่เป็นประชากรที่มีความแตกต่างหลากหลายอันมีความเปราะบางทางสังคม ได้มีส่วนร่วมในการแก้ไขปัญหาของตนเอง ตามหลักการสังคมสงเคราะห์ศาสตร์ที่ว่า “Help them to help themselves” (ช่วยเหลือให้พวกเขาช่วยเหลือตนเองได้ และช่วยเหลือผู้อื่นต่อไปได้) อีกทั้งยังเป็นการสร้างความเป็นรูปธรรมที่ชัดเจนในนิยามของการเลือกปฏิบัติ และสามารถขจัดการเลือกปฏิบัติได้อย่างเป็นรูปธรรม จึงสมควรอย่างยิ่งที่ภาคประชาชนเรา จะต้องร่วมกันติดตาม เรียกร้องเพื่อให้ร่างกฎหมายนี้ สามารถออกมาเป็นกฎหมายที่มีผลบังคับใช้ได้สำเร็จ เรียกร้องให้ สส. สว. ทั้งหลายผ่านกฎหมายนี้ โดยไม่มีการตัดทอนส่วนที่เป็นสาระสำคัญที่ภาคประชาชนร่วมกันนำเสนอ ตลอดจนติดตามให้กลไกที่อยู่ในร่างกฎหมายฉบับนี้สามารถทำงานได้สมดังเจตนารมณ์ต่อไป บทความการเมืองสิทธิมนุษยชนการเลือกปฏิบัติกฎหมายวรภัทร วีรพัฒนคุปต์คณะกรรมการคุ้มครองและช่วยเหลือบุคคลซึ่งถูกเลือกปฏิบัติซึ่งถูกเลือกปฏิบัติคชป.ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/hdivaItdTwc/95652,2021_10_28
กวีประชาไท: ไล่ล่าอนาคต,"Submitted on Thu, 2021-10-28 01:56คนไทยเดิ้ง เซิ้งกวี มิอาจอยู่ในใจ ของไพร่ฟ้าตราบบาทา ยังเหยียบบน กะบาลเขาถือกฎหมายทำลายล้าง อย่างมัวเมายิ่งปลุกเร้า ให้เขาตื่นจากภวังค์ จะไปหมิ่นเบื้องบน ได้อย่างไรแค่จะไป เบื้องหน้า ยังจับขังประเทศที่ไม่มีสิทธิ์ คิดเสียงดังคนรุ่นใหม่คือความหวัง ปวงประชา คิดไล่ล่าอนาคต กำหนดชีวิตแค่เริ่มคิด ก็ปราชัย ไร้สิ้นท่าไม่มีใครเอาชนะ กาลเวลาใกล้ถึงครา ล่มสลาย ตายตกไป กักขังหนึ่ง เหนือถึงใต้ ได้เกิดก่อทั้งแผ่นดิน ถักทอ สว่างไสวสะท้อนถึงการเปลี่ยนแปลง อีกไม่ไกลประชาชน จะเป็นใหญ่ ในแผ่นดิน บทความการเมืองวัฒนธรรมคนไทยเดิ้ง เซิ้งกวีกวีประชาไทนักโทษการเมืองติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/f3y5iuFlCdw/95653,2021_10_28
ชำนาญ จันทร์เรือง: ซอฟต์พาวเวอร์ (soft power) คือ อะไร?,"Submitted on Thu, 2021-10-28 02:07ชำนาญ จันทร์เรือง คำว่าซอฟต์พาวเวอร์ (soft power) ที่เราคุ้นเคยกันในปัจจุบัน มีนักวิชาการไทย นักคิด นักเขียนหลายคนได้พยายามแปลคำนี้ไว้ เช่น อำนาจอ่อน/ พลังอำนาจแบบอ่อน /อำนาจแบบอ่อน/ อำนาจนุ่ม/ อำนาจละมุน /พลังอำนาจแบบฉลาด/อำนาจโน้มนำ/อำนาจโน้มน้าว/อำนาจน้าวนำ ฯลฯ หรือแม้แต่ตัวผมเองก็เคยเสนอให้ใช้คำว่า “อำนาจทางวัฒนธรรม” แต่ทั้งหมดก็ไม่มีคำไหนที่สื่อความหมายได้ตรงเป๊ะ ผมจึงขอใช้คำว่า “ซอฟต์พาวเวอร์”ทับศัพท์ภาษาอังกฤษตรงๆ เหมือนกับที่ราชบัณฑิตฯเคยบัญญัติทับศัพท์ภาษาอังกฤษอื่นไว้เป็นร้อยๆ คำ เช่น ซอฟต์แวร์/ฮาร์ดแวร์/ฮาร์ดดิสก์/คอมพิวเตอร์ ฯลฯ ซึ่งเราต้องเข้าใจถึงความหมายและที่มาที่ไปของคำๆ นี้เสียก่อนจึงจะนำไปใช้ให้ถูกต้อง ซอฟต์พาวเวอร์ เป็นแนวคิดที่ได้รับการพัฒนาโดย Joseph S. Nye ศาสตราจารย์ทางรัฐศาสตร์จากสถาบันจอห์น เอฟ เคเนดี มหาวิทยาลัยฮาร์วาร์ด ที่มีประสบการณ์ทั้งในวงวิชาการและวงการเมือง เพราะเคยดำรงตำแหน่งรัฐมนตรีช่วยกระทรวงการต่างประเทศและกระทรวงกลาโหมของสหรัฐอเมริกาเมื่อคร้ังที่บิล คลินตัน เป็นประธานาธิบดี ซึ่งเขาได้พัฒนาแนวคิดนี้ร่วมกับ Robert Keohane โดยได้เขียนหนังสือPower and Interdependenceตั้งแต่ปี 1977 มาแล้ว ซึ่งบริบทแตกต่างจากปัจจุบันนี้มาก แนวคิดซอฟต์พาวเวอร์ ได้ร้บการกล่าวถึงและวิเคราะห์อย่างกว้างขวางโดยเชื่อมโยงกับเรื่องของการเมืองการปกครอง นโยบายสาธารณะ การทูต ความสัมพันธ์ระหว่างประเทศและการเคลื่อนไหวทางการเมืองซึ่งสร้างความเคลื่อนไหวและแรงขับเคลื่อนทางสังคม ทำให้เกิดการเปลี่ยนแปลง หรือการล่มสลายของระบบทางการเมืองหลายๆ รูปแบบ โดยเกิดขึ้นกับผู้คนทุกชนชั้นและสังคมการเมืองทุกรูปแบบ เช่น การล่มสลายของสหภาพโซเวียต การกลับมารวมกันของประเทศเยอรมนีและการเป็นชาติมหาอำนาจของสหรัฐอเมริกา สิ่งเหล่านี้ได้ส่งผลทำให้ผู้คนที่อยู่ภายใต้แนวคิดเหล่านี้มีการแลกเปลี่ยน ปรับปรุงให้เป็นไปตามค่านิยมที่เปลี่ยนไปอยู่เสมอ ซอฟต์พาวเวอร์ สามารถแฝงอยู่ในกิจกรรรมต่างๆ และเปลี่ยนแปลงไปตามบริบทสังคมนั้นๆ ได้ รวมทั้งสามารถมีอยู่ทั้งในประเทศเสรีนิยม สังคมนิยม หรือแม้แต่อำนาจนิยม ประเทศต่างๆ สามารถใช้แนวคิดนี้แฝงเข้าไปในการดำเนินนโยบายสาธารณะ เพื่อทำให้ผู้ที่อยู่ใต้อำนาจนี้เปลี่ยนแปลงพฤติกรรม ความคิด ค่านิยม และวัฒนธรรมไปตามเป้าหมายที่วางไว้ ซอฟต์พาวเวอร์ มีอิทธิพลกับชีวิตประจำวันของผู้คน และซอฟต์พาวเวอร์ นี้ทำให้สังคมเกิดการเปลี่ยนแปลงได้จากการติดต่อสื่อสารแลกเปลี่ยนกัน บางครั้งทำให้สังคมเกิดการพัฒนา บางครั้งทำให้สังคมเกิดความวุ่นวาย แม้กระนั้นก็ปฏิเสธไม่ได้เลยว่าชีวิตของผู้คนล้วนมีความสัมพันธ์อยู่กับซอฟต์พาวเวอร์ หากนิยามแบบแคบๆ ก็คือ ซอฟต์พาวเวอร์ หมายถึงอํานาจในการชักจูงหรือโน้มน้าวประเทศอื่นให้ปฏิบัติตามที่ตนประสงค์ โดยการสร้างเสน่ห์ ภาพลักษณ์ ความชื่นชม และความสมัครใจ พร้อมที่จะร่วมมือกันต่อไป อํานาจในลักษณะนี้จะได้รับการยอมรับมากกว่าการออกคำสั่งโดยใช้อำนาจบังคับขู่เข็ญ หรืออํานาจเชิงบังคับอย่างอํานาจทางทหาร ที่เรียกว่าฮาร์ดพาวเวอร์ (hard power) นั่นเอง Joseph Nye ได้ระบุว่าซอฟต์พาวเวอร์ ประกอบไปด้วย ทรัพยากรสําคัญ 3 ประการ ได้แก่ วัฒนธรรม (culture) ค่านิยม (values) และนโยบายต่างประเทศ (foreign policy) ในกรณีของสหรัฐอเมริกาจะเห็นได้ว่ามีทรัพยากรเชิงซอฟต์ พาวเวอร์ ที่เข้มแข็ง อาทิ วัฒนธรรมที่เสนอผ่านภาพยนตร์ฮอลลีวูด ค่านิยมประชาธิปไตย สิทธิมนุษยชน ตลอดจนการค้าเสรี เป็นต้น หากนิยามแบบกว้างๆ ซอฟต์พาวเวอร์ก็คืออำนาจโดยปราศจากกำลังทางทหาร (Non-military power) ไม่ว่าจะเป็นอำนาจทางวัฒนธรรม ความเข้มแข็งทางเศรษฐกิจ ซอฟต์ พาวเวอร์คืออิทธิพลทางวัฒนธรรมที่ส่งผลต่อพฤติกรรม ความนิยมชมชอบ มุมมอง แนวคิดของผู้คน และมีส่วนดึงดูดให้ผู้คนเหล่านั้นรู้สึกมีส่วนร่วมกับวัฒนธรรมของอีกประเทศหนึ่งได้ ซอฟต์พาวเวอร์มีลักษณะสำคัญคือการที่ทำให้คนอื่นชื่นชอบเลื่อมใสและลุ่มหลงด้วยการเชิญชวน มิใช่ด้วยการบังคับให้ต้องชอบหรือเกาะติด Joseph Nyeใช้คำว่า co-opt (การเลือก) แทนที่จะเป็น coerce (การบีบบังคับ) โดยการโน้มน้าวโน้มหรือปล่อยให้เป็นความรู้สึกด้านบวกโดยธรรมชาติ หากใช้ซอฟต์ พาวเวอร์ แล้ว “การโฆษณาชวนเชื่อที่ดีที่สุดคือการไม่ใช้การโฆษณาชวนเชื่อ” หมายความว่าอย่าไปบังคับยัดเยียดให้คนอื่นต้องเห็นคล้อยตาม หากแต่ต้องทำให้มีความน่าสนใจ/น่าตื่นตาตื่นใจ/ น่าเลื่อมใสและน่าติดตามนั่นเองซึ่งแต่ละประเทศก็จะมีซอฟต์พาวเวอร์ ที่เป็นเอกลักษณ์ของตนเอง เช่น เกาหลีที่มีอุตสาหกรรม เค ป๊อป (K-Pop) ภาพยนตร์ และซีรีส์ที่โดดเด่นจนสร้างกระแส ‘Korean wave’ ขึ้นมาได้ หรือญี่ปุ่นที่มีความโดดเด่นในเรื่องแอนิเมชัน รายการทีวี ภาพยนตร์ เพลงป๊อบ และแฟชั่น เป็นต้น ซอฟต์พาวเวอร์ของไทย มีผู้คนหลากหลายที่พยายามชี้ว่าสิ่งต่างๆ เหล่านี้เป็นซอฟต์พาวเวอร์ของไทย เช่น ต้มยำกุ้ง – อาหารบ้านเรามีชื่อเสียงดังไกลไปทั่วโลกแต่คนนึกถึงวิกฤติเศรษฐกิจปี 40 แต่ถ้าเป็นอาหารไทยโดยรวม เช่น ผัดไทย ต้มข่าไก่ ฯลฯ นั้นเป็นที่ชื่นชอบ แต่ถือว่าเป็นอาหารที่ราคาไม่ถูกนักเมื่อเทียบกับอาหารชาติอื่นๆ เช่น อาหารจีน หรืออาหารญี่ปุ่น ฯลฯ จนบางครั้งเทียบได้ว่าเป็นอาหารหรูในต่างประเทศเลยทีเดียว นวดไทย – ค่อนข้างจะได้รับการยอมรับ แต่ก็ยังถือว่าได้รับอิทธิพลมาจากฤาษีดัดตนของอินเดีย แต่เมื่อไปต่างประเทศพนักงานนวดของเรามักจะประสบปัญหาในเรื่องของการใช้แรงงานที่ผิดกฎหมายหรือผิดประเภท มวยไทย – ถูกจัดให้เป็นหนึ่งในประเภทของMartial Arts และได้ถูกลอกเลียนเอาไปดัดแปลงไปในหลายๆ รูปแบ เช่น Kick Boxing ล่าสุดจะได้รับการบรรจุเข้าไปในกีฬาโอลิมปิกในครั้งต่อไปแล้ว แต่ก็ต้องทำใจหากคนที่ได้เหรียญทองไม่ใช่คนไทย เหมือนที่ญี่ปุ่นเคยร้องให้กันทั้งประเทศมาแล้วเมื่อนักยูโดญี่ปุ่นแพ้ต่อนักยูโดต่างชาติ ละครไทย/ภาพยนตร์ไทย – ทีแผ่อิทธิพลไปประเทศใกล้เคียง และรัฐบาลพยายามจะส่งเสริม แต่ผมคิดว่ายังอีกไกลนักเมื่อเทียบกับฮอลลีวูดหรือหนังเกาหลี หรือแม้กระทั่งกรณีลิซ่าเองก็ยังมีปัญหาว่าเป็นซอฟต์พาวเวอร์ไทยแน่ล่ะหรือ การจะผลักดันให้ซอฟต์พาวเวอร์ของไทยแพร่หลายไปในระดับสากล ฝีมือและความตั้งใจของคนกลุ่มเล็กๆ ยังไม่เพียงพอ จำเป็นต้องมีการสนับสนุนจากภาครัฐ ไม่ใช่เพียงแค่เม็ดเงินที่อัดฉีดเข้ามา แต่การเติบโตจำเป็นต้องพึ่งพานโยบายต่างๆ ที่สร้างสรรค์ และผ่านความคิดเห็นจากผู้คนในวงการอย่างจริงจัง และต้องมีแผนระดับชาติที่แน่นอน และทันยุคสมัย เหมือนที่รัฐบาลเกาหลีญี่ปุ่นเขาทำกันน่ะครับ บทความการเมืองสังคมวัฒนธรรมชำนาญ จันทร์เรืองซอฟต์พาวเวอร์soft powerติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/s76Z1cUSlTI/95654,2021_10_28
สุรพศ ทวีศักดิ์: ปรัชญากับวิวาทะประเพณีแบกพระเกี้ยว,"Submitted on Thu, 2021-10-28 02:21สุรพศ ทวีศักดิ์ หลังจากองค์การบริหารสโมสรนิสิตจุฬาลงกรณ์มหาวิทยาลัย (อบจ.) ได้ออกแถลงการณ์ เรื่อง ยกเลิกกิจกรรมขบวนอัญเชิญพระเกี้ยวในงานฟุตบอลประเพณีจุฬาฯ – ธรรมศาสตร์ เพื่อยุติการผลิตซ้ำธรรมเนียมปฏิบัติที่สะท้อนถึงความไม่เท่าเทียม เมื่อ 23 ตุลาคมที่ผ่านมา ก็เกิดดราม่าในโลกโซเชียลตามมาทันที ว่ากันว่าประเพณีแบกพระเกี้ยวเป็น “ประวัติศาสตร์ที่เพิ่งสร้าง” ร่วมสมัยกับ “การรื้อฟื้นประเพณีหมอบคลานเข้าเฝ้า” ที่เพิ่งสร้างขึ้นในยุคเผด็จการทหารโดยจอมพลสฤษดิ์ ธนะรัชต์นี่เอง ดังที่เราทราบกัน รัฐประหารโดยจอมพลสฤษดิ์ เมื่อวันที่ 16 กันยายน 2500 ได้มีประกาศพระบรมราชโองการแต่งตั้งหัวหน้าคณะรัฐประหารในราชกิจจานุเบกษา โดยไม่มีผู้รับสนองพระบรมราชโองการเป็นครั้งแรก และกลายเป็นประเพณีเซ็นต์รับรองรัฐประหารครั้งต่อๆ มา ดังนั้น ประเพณีกษัตริย์เซ็นต์รับรองรัฐประหารโดยไม่มีผู้รับสนองพระบรมราชโองการ จึงเป็นประวัติศาสตร์ที่เพิ่งสร้างที่ตามมาด้วยการสร้างประวัติศาสตร์อื่นๆ ในสมัยเผด็จการทหาร เช่น การยกเลิก “วันชาติ” ที่แต่เดิมเป็นวันที่ 24 มิถุนายน 2475 อันเป็นวันระลึกถึงความสำคัญของการเริ่มต้นสร้าง “ชาติของประชาชน” หรือการสร้าง “ชาติที่เป็นประชาธิปไตย” โดยคณะราษฎร เปลี่ยนมาเป็นวันชาติในวันเดียวกับวันเฉลิมพระชนมพรรษา 5 ธันวาคมที่กลายมาเป็น “วันพ่อแห่งชาติ” ในที่สุด ว่าโดยภาพรวม ประวัติศาสตร์ประเพณีแบกพระเกี้ยว, การรื้อฟื้นประเพณีหมอบคลาน, การรื้อฟื้น “ศาสนจักรพุทธราชาชาตินิยม” แบบยุคสมบูรณาญาสิทธิราชย์ขึ้นมาใหม่ และอื่นๆ ที่เน้นการเชิดชู “อุดมการณ์ราชาชาตินิยม” ก็เกิดขึ้นในยุคเผด็จการสฤษดิ์ และมีพัฒนาการเรื่อยมา ในบรรดาวิวาทะเรื่องประเพณีแบกพระเกี้ยว ข้อโต้แย้งของ “บวรศักดิ์ อุวรรณโณ” น่าสนใจมากที่สุด เพราะขณะที่คณะกรรมการ อบจ. มองว่าพระเกี้ยวเป็นสัญลักษณ์ของศักดินา และประเพณีดังกล่าวเป็นการผลิตซ้ำธรรมเนียมปฏิบัติที่สะท้อนถึงความไม่เท่าเทียม แต่บวรศักดิ์ยืนยันว่าไม่ขัดกับหลักความเสมอภาคแต่อย่างใด ขอคัดเหตุผลของเขามาให้อ่านบางส่วนดังนี้ (อ่านทั้งหมดได้ใน https://www.matichon.co.th/politics/news_3009415) “ เธอบอกว่ากิจกรรมนั้น “ค้ำยันความเชื่อว่าคนไม่เท่ากัน” เธออ้างหลักความเสมอภาค (equality) เห็นได้ชัดว่าเธอสับสนระหว่างการแบ่งงานกันทำตามหลัก division of labour กับความเสมอภาค การที่เธอทำหน้าที่นิสิต และนิสิตอื่น ๆ เลือกเธอไปทำหน้าที่นายกสโมสร เธอและนิสิตที่เลือกเธอก็ยังเป็นนิสิตเสมอกัน ต่างกันตรงที่เธอถูกมอบหมายให้ทำหน้าที่นายกสโมสรจนกว่าจะพ้นวาระ ถ้าตรรกะเธอถูกเธอก็ต้องบอกว่านิสิตที่เลือกเธอไม่เสมอภาคกับเธอหรอก เพราะเธอเป็นถึงนายกสโมสร นิสิตคนอื่นจะเท่ากับเธอได้อย่างไร? คนอเมริกันเลือกไบเดนเป็นประธานาธิบดี ถ้าเขาใช้ตรรกะเธอ เขาจะเลือกไบเดนไปทำไม ถ้าเห็นว่าไบเดนมีทำเนียบขาวอยู่ฟรี มีการ์ดตั้งเป็นร้อย มีเงินเดือนและผลประโยชน์อื่นอีกมาก แต่เขาเลือกประธานาธิบดีเขาเพราะเขารู้ว่านั่นคือการแบ่งงานกันทำ ไม่ใช่เลือกเพราะเขาต้องการสนับสนุนความเชื่อที่ว่าคนไม่เท่ากัน การเป็นพระมหากษัตริย์ก็คือการแบ่งหน้าที่และแบ่งงานกัน เหมือนที่พระพุทธเจ้าแสดงไว้ในอัคคัญสูตร ว่าพราหมณ์ไม่ได้เกิดจากปากพระพรหมดอก แต่ทั้งกษัตริย์ พราหมณ์ แพศย์ ศูทร คือการแบ่งหน้าที่กันทำ ไม่มีใครเหนือกว่าใคร ลองคิดดูว่าถ้านิสิตจุฬาฯ ทุกคนเป็นนายกสโมสรได้เหมือนเธอ เนติวิทย์ อะไรจะเกิดขึ้น??? ” คำอธิบายเปรียบเทียบของบวรศักดิ์สะท้อนความ “สับสน” ในระบบความคิดอย่างเหลือเชื่อ เป็นการอ้างเหตุผลเปรียบเทียบแบบตรรกวิบัติแบบโยงมั่ว เพราะการแบ่งงานกันทำบนหลักความเสมอภาคในระบอบเสรีประชาธิปไตยกับในระบบวรรณะที่พูดถึงในไตรปิฎกย่อมแตกต่างราวฟ้ากับเหว ถึงแม้พุทธะปฏิเสธความเชื่อเรื่องพระพรหมสร้างโลกและระบบวรรณะ แล้วบอกว่าระบบวรรณะเป็นเพียงการแบ่งงานกันทำ ก็ไม่สามารถหักล้างข้อเท็จจริงที่ว่าระบบวรรณะถูกกำหนดโดยชาติกำเนิดที่แบ่งชนชั้นสูง-ต่ำชัดเจนทั้งในอดีตและปัจจุบัน พูดให้ชัดคือ กว่าสองพันปีคำสอนของพุทธะไม่เคยเปลี่ยนแปลงระบบวรรณะในอินเดียได้จริง แม้ในยุคสมัยใหม่ ดร.อัมเบดการ์จะอ้างคำสอนพุทธะสนับสนุนข้อเสนอยกเลิกระบบวรรณะ แต่ก็ไม่สำเร็จ ในสังคมอินเดียสมัยใหม่ หากคนวรรณะต่ำจะมีสิทธิทางการเมืองและอื่นๆ ได้ ก็เพราะรัฐธรรมนูญประชาธิปไตยรับรองสิทธิทางการเมืองและสิทธิพลเมืองเอาไว้ ความเชื่อทางศาสนาไม่อาจช่วยอะไรได้มากนัก นอกจากปลอบประโลมจิตใจของบรรดาผู้ถูกกดขี่ ขณะที่ฝ่ายชนชั้นผู้กดขี่กลับยิ่งอาศัยความเชื่อทางศาสนาสนับสนุนสถานะและอำนาจของพวกเขาให้วิเศษสูงส่งกว่าชนชั้นล่างเสมอมา ประวัติศาสตร์สังคมไทยก็เช่นกัน ศาสนาพุทธ พราหมณ์ ผีต่างสถาปนาศักดินาเจ้า ศักดินาพระ และพวกขุนนางให้วิเศษสูงส่งกว่าบรรดาไพร่ ทาสเสมอมา จึงเป็นเรื่องประหลาดที่พลเมืองไทยในบริบทโลกสมัยใหม่จะยังคงถูกตรึงอยู่กับประวัติศาสตร์บุญคุณของศักดินา หลักการแบ่งงานกันทำตามบรรทัดฐานของสังคมสมัยใหม่ เช่น การเลือกตั้งประธานาธิบดี การเลือกตั้งนายกสโมสรตามที่บวรศักดิ์ยกตัวอย่าง ย่อมแตกต่างอย่างสิ้นเชิงกับบรรทัดฐานของระบบวรรณะและระบบศักดินา เพราะการเลือกตั้งประธานาธิบดีและนายกสโมสรยึดหลัก “ความเสมอภาค” (equality) ตามระบอบเสรีประชาธิปไตยซึ่งยึดแนวคิดปรัชญาเสรีนิยม (liberalism) ที่ถือว่าเราทุกคนมีสิทธิและเสรีภาพเท่าเทียมกัน ดังนั้น ทุกคนที่มีคุณสมบัติเข้าเกณฑ์เดียวกันย่อมมีสิทธิสมัครรับเลือกตั้งเป็นประธานาธิบดีหรือนายกสโมสรได้เสมอภาคกัน เมื่อใครได้รับเลือกให้ดำรงตำแหน่งนั้นแล้ว เขาย่อมมีอำนาจหน้าที่และสิทธิต่างๆ ตามกฎหมาย/กฎระเบียบกำหนดไว้ แต่ประธานาธิบดีหรือนายกสโมสรจะมีสถานะ, อำนาจ และอภิสิทธิ์ใดๆ ขัดต่อหลักสิทธิและเสรีภาพพื้นฐานต่างๆ ของเราทุกคนไม่ได้ เช่น เสรีภาพทางการเมือง, เสรีภาพแห่งมโนธรรม, เสรีภาพทางศาสนา, เสรีภาพทางความคิดเห็น, เสรีภาพในการพูด, การแสดงออก, การชุมนุม, เสรีภาพจากการถูกจับกุมคุมขังโดยพลการ, สิทธิที่จะได้รับการประกันตัว หรือได้รับการปฏิบัติอย่างเสมอภาคตามกฎหมายบนหลักนิติรัฐ เป็นต้น เมื่อบวรศักดิ์นำกรณีประธานาธิบดีมาเปรียบเทียบกับกษัตริย์ว่าเป็นการ “แบ่งงานกันทำ” เหมือนกัน ปัญหาที่บวรศักดิ์จงใจละเว้นไม่พูดถึง ก็คือ ปัญหาที่ว่าตามความเป็นจริงในระบบการเมืองการปกครองแบบไทย สถานะ, อำนาจ และอภิสิทธิ์ต่างๆ ของสถาบันกษัตริย์ถูกจำกัดอยู่ภายใต้หลักสิทธิ เสรีภาพที่เท่าเทียมตามระบอบเสรีประชาธิปไตยหรือไม่ หรือจริงไหมว่าสถานะ, อำนาจ และอภิสิทธิ์ต่างๆ ของสถาบันกษัตริย์ไม่ขัดหลักเสรีภาพทางการเมือง, เสรีภาพแห่งมโนธรรม, เสรีภาพทางศาสนา, เสรีภาพทางความคิดเห็น, เสรีภาพในการพูด, การแสดงออก, การชุมนุม, เสรีภาพจากการถูกจับกุมคุมขังโดยพลการ, การได้รับสิทธิประกันตัวหรือได้รับการปฏิบัติอย่างเสมอภาคตามกฎหมายบนหลักนิติรัฐตามระบอบเสรีประชาธิปไตย นี่คือปัญหาที่บวรศักดิ์จงใจละเว้นที่จะพูดตรงไปตรงมา แนวคิดปรัชญาเสรีนิยมที่จะช่วยให้เราเข้าใจข้อถกเถียงเรื่องนี้ชัดเจนขึ้น คือแนวคิดเรื่อง “หลักความยุติธรรม” ทางสังคมและการเมืองในระบอบเสรีประชาธิปไตยของจอห์น รอลส์ ที่เสนอว่า หลักความยุติธรรมพื้นฐานในสังคมเสรีประชาธิปไตยมี 2 ประการ คือ 1. หลักเสรีภาพที่เท่าเทียม (the principle of equal liberty) ถือว่าพลเมืองทุกคนต้องมีสิทธิในเสรีภาพพื้นฐานต่างๆ เท่าเทียมกัน (ซึ่งได้แก่เสรีภาพทางการเมืองและอื่นๆ ดังที่ว่ามาแล้ว) 2. หลักความแตกต่าง (the difference principle) คือหลักการที่กำหนดว่า ความแตกต่างด้านต่างๆ ยอมให้มีได้ภายใต้เงื่อนไขที่คาดหวังได้อย่างสมเหตุสมผลว่าจะเกิดประโยชน์แก่ทุกคน เช่น ต้องมีระบบที่เปิดกว้างและเป็นธรรมกับทุกคนในการเข้าสู่ตำแหน่งสาธารณะต่างๆ และความก้าวหน้าในหน้าที่การงานต่างๆ โดยไม่มีใครมีอภิสิทธิ์โดยชาติตระกูล, เชื้อชาติ, เพศ, ศาสนาเป็นต้น (อย่างที่มีกันได้ปกติในระบบวรรณะ, ระบบศักดินาเป็นต้น) และหากรัฐจะให้ความช่วยเหลือเป็นพิเศษแก่คนกลุ่มใดแตกต่างจากคนอื่นๆ ต้องให้ความช่วยเหลือด้านสวัสดิการพื้นฐานต่างๆ แก่กลุ่มคนที่ตกอยู่ในสถานะที่เสียเปรียบมากที่สุดในสังคม เพื่อช่วยยกระดับคุณภาพชีวิตของพวกเขาให้ดีขึ้น มีโอกาสที่ดีขึ้น สามารถใช้เสรีภาพตามข้อ 1 ได้เท่าเทียมกับคนอื่นๆ หรือมีศักดิ์ศรีความเป็นมนุษย์เท่าเทียมกับคนอื่นๆ มากขึ้น ดังนั้น หลักความยุติธรรมในระบอบเสรีประชาธิปไตยที่ถือว่าสมาชิกทุกคนของสังคมคือ “พลเมืองเสรีและเสมอภาค” (free and equal citizens) ต้องไม่มีตำแหน่งประมุขของรัฐ, ผู้นำรัฐบาล หรือตำแหน่งใดๆ ที่มีสถานะ อำนาจ และอภิสิทธิ์ต่างๆ ที่ขัดหลักเสรีภาพที่เท่าเทียม และการปฏิบัติที่แตกต่างจะทำได้ก็ต่อเมื่อเป็นการสนับสนุนประโยชน์ของคนส่วนใหญ่ และยกระดับคุณภาพชีวิตและศักดิ์ศรีความเป็นมนุษย์ของกลุ่มคนที่เสียเปรียบให้เท่าเทียมกัมกับคนอื่นๆ เท่านั้น ไม่ใช่ทุ่มเทงบประมาณมหาศาลและให้อภิสิทธิ์ต่างๆ ทางกฎหมายและผลประโยชน์อื่นๆ เพื่อคนส่วนน้อยที่มั่งคั่งและมีอำนาจล้นฟ้าอยู่แล้ว ในทางปฏิบัติ เพื่อจะทำให้สังคมมีความยุติธรรมได้จริง จำเป็นต้องกำหนดระบบโครงสร้าง ตั้งแต่การสร้างรัฐธรรมนูญให้เป็นเสรีประชาธิปไตย กำหนดอำนาจ บทบาทหน้าที่และความรับผิดชอบของสถาบันต่างๆ ทางการเมือง สังคม เศรษฐกิจ การศึกษา วัฒนธรรม และอื่นๆ ให้สอดคล้องกับหลักเสรีภาพที่เท่าเทียมและหลักความแตกต่างดังกล่าวนั้นด้วย ข้อเสนอหลากหลายในขบวนการต่อสู้เพื่อประชาธิปไตยในปัจจุบัน ไม่ว่าจะเป็นเรื่องยุติการสืบทอดอำนาจเผด็จการ, ร่างรัฐธรรมนูญใหม่, ปฏิรูปสถาบันกษัตริย์ให้อยู่ใต้รัฐธรรมนูญและหลักเสรีภาพในการวิจารณ์ตรวจสอบ, ปฏิรูปกองทัพ, ศาล, ปฏิรูปเศรษฐกิจสู่รัฐสวัสดิการ, ปฏิรูปการศึกษาให้ตอบสนองต่ออุมการณ์ประชาธิปไตยมากขึ้น, แยกศาสนาจากรัฐ, การเรียกร้องสิทธิเท่าเทียมทางเพศ และอื่นๆ ล้วนแต่มีนัยยะสำคัญต่อการสร้างสัมคมที่ยุติธรรมบนหลักเสรีภาพที่เท่าเทียม และการสร้างสวัสดิการเพื่อประโยชน์สุขของพลเมืองดังกล่าวแล้ว ข้อเสนอยกเลิกประเพณีแบกพระเกี้ยว ก็ย่อมสอดคล้องกับหลักความเสมอภาคแห่งสิทธิ เสรีภาพ และศักดิ์ศรีความเป็นมนุษย์ในระบอบเสรีประชาธิปไตยอย่างชัดเจน เพราะในระบอบเสรีประชาธิปไตย นอกจากในระดับโครงสร้างต้องไม่มีอำนาจใดๆ ขัดหลักเสรีภาพที่เท่าเทียมแล้ว ในทางวัฒนธรรมก็ต้องไม่เน้นวัฒนธรรมศักดินานิยม หรือการเชิดชูบูชาสัญลักษณ์อื่นใดที่ขัดหลักความเสมอภาคด้วย ไม่เช่นนั้นในสังคมเสรีจะเกิดกระแสคิดบัญชี “อยุติธรรมทางเชื้อชาติ” โดยสมาชิกสภานครนิวยอร์กเรียกร้องให้ย้ายรูปปั้นโทมัส เจฟเฟอร์สัน อดีตประธานาธิบดีผู้ร่าง “คำประกาศอิสรภาพอเมริกา” ออกจากศาลากลาง เพราะเหตุที่เขามีประวัติครอบครองทาสชาวอเมริกันเชื้อสายแอฟริกันมากกว่า 600 รายดอกหรือ และกระแสทำนองเดียวกันนี้ยังลามมาถึงนักศึกษาของมหาวิทยาลัยต่างๆ เรียกร้องให้เคลื่อนย้ายและยกเลิกสัญลักษณ์ที่ขัดกับหลักเสรีภาพและความเสมอภาค (ดู https://today.line.me/th/v2/article/LNGpjV?fbclid=IwAR0-hezgWrKWddvCQcoykEUEvY3TMet-TCxldfS4XZU4S_MIwuWbbFJYvYs) แน่นอนว่าใน “ทางปรัชญา” นิยามและข้อถกเถียงเรื่องเสรีภาพและความเสมอภาคมีหลากหลายและซับซ้อน แต่การยืนยันเสรีภาพและความเสมอภาคโดยทั่วไป ย่อมหมายถึง การปฏิเสธเผด็จการอำนาจนิยมทุกรูปแบบ ไม่ว่าเผด็จการแบบระบบศักดินา สมบูรณาญาสิทธิราชย์ ศาสนจักร รัฐศาสนา เผด็จการทหาร และเผด็จการรูปแบบอื่นๆ ที่ขัดกับหลักเสรีภาพทางการเมือง เสรีภาพทางความคิดเห็น การพูด การแสดงออก การชุมนุม และอื่นๆ ถามว่านิสิตที่ลงมติยกเลิกประเพณีแบกพระเกี้ยวมี ""วาระทางการเมือง"" ไหม คำตอบคือ ""มี"" แต่เป็นวาระทางการเมืองที่เป็นการต่อสู้เพื่อสร้างวัฒนธรรมยึดมั่นและเคารพหลักสิทธิ เสรีภาพ ความเสมอภาคและประชาธิปไตยในประชาคมมหาวิทยาลัย ควบคู่กับการต่อสู้ทางการเมืองเพื่อสร้างประชาธิปไตยในระดับชาติให้เป็นจริง ขณะเดียวกัน ข้อโต้แย้งของบวรศักดิ์ก็เห็นได้ชัดว่ามี ""วาระทางการเมือง"" เช่นกัน แต่เป็นวาระทางการเมืองที่ตรงข้ามกับนิสิตที่ออกแถลงการณ์ดังกล่าว ที่มาภาพ: https://pantip.com/topic/30110389 บทความการเมืองสังคมวัฒนธรรมการศึกษาอัญเชิญพระเกี้ยวฟุตบอลประเพณีจุฬาฯ – ธรรมศาสตร์สฤษดิ์ ธนะรัชต์สุรพศ ทวีศักดิ์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/UVgIwLfhx3I/95655,2021_10_28
กก.นิสิตวิศวะจุฬาแถลงขอโทษกรณีโยนบก ‘จิตร ภูมิศักดิ์’-‘สภานิสิต’ ประกาศให้ 28 ตุลา เป็น ‘วันจิต (ร) เสรี’,"Submitted on Thu, 2021-10-28 22:36ภาพปก : แถลงการณ์สภานิสิตจุฬาลงกรณ์มหาวิทยาลัย ปี 64 (ซ้าย) และจิตร ภูมิศักดิ์ นักวิชาการหัวก้าวหน้าผู้ล่วงลับ (ขวา) กรรมการนิสิตคณะวิศวะ จุฬา ออกแถลงการณ์ขอโทษต่อกรณีโยนบกจิตร ภูมิศักดิ์ ขณะที่สภานิสิตจุฬาฯ ประกาศให้วันที่ 28 ต.ค.ของทุกปี เป็นวันจิต(ร)เสรี เพื่อให้ทุกคนตระหนักถึงเสรีภาพของการแสดงออกทางการเมือง และการต่อสู้เพื่ออุดมการณ์ เนื่องด้วยวันที่ 28 ต.ค. 64 ถือเป็นวันครบรอบ 68 ปี ต่อกรณีโยนบกจิตร ภูมิศักดิ์ อดีตนิสิตอักษรศาสตร์ จุฬาลงกรณ์มหาวิทยาลัย และนักวิชาการหัวก้าวหน้า ที่หอประชุมมหาวิทยาลัย กรรมการนิสิตวิศวกรรมศาสตร์ จุฬาฯ จึงออกแถลงการณ์วันนี้ (28 ต.ค.) ขอโทษ จิตร ภูมิศักดิ์ ต่อกรณีอดีตนิสิตวิศวะ จุฬาฯ โยนบกจิตร เนื่องจากไม่พอใจที่จิตร พยายามจะเปลี่ยนรูปแบบหนังสือ 23 ตุลาฯ เพื่อเปลี่ยนแปลงสังคมมหาวิทยาลัยให้มีความก้าวหน้ามากยิ่งขึ้น ในแถลงการณ์ระบุต่อว่า กรณีที่เกิดขึ้นกับจิตร สะท้อนวัฒนธรรมการใช้ความรุนแรงต่อผู้เห็นต่าง และวัฒนธรรมการลอยนวลพ้นผิด เพราะแม้ว่าจะผ่านมาแล้ว 68 ปี แต่ผู้กระทำ หรืออดีตนิสิตวิศวะ จุฬาฯ คนดังกล่าวไม่เคยต้องรับผิดแต่ประการใด กลับเป็นจิตร เสียเองที่ถูกอาจารย์จุฬาฯ ทำโทษโดยการสั่งพักการเรียน ดังนั้น ทางกรรมการนิสิตวิศวกรรมศาสตร์ จุฬาฯ ในฐานะตัวแทนนิสิต จึงขอแสดงความเสียใจและกล่าวขอโทษต่อทุกความผิดและความอยุติธรรมที่เกิดขึ้นกับคุณจิตร ภูมิศักดิ์ ในเหตุการณ์ในครั้งนั้น นอกจากนี้ ทางกรรมการนิสิตวิศวะ ยังขอโทษแทนกรรมการนิสิตวิศวะ ปี’63 ที่ละเลยต่อเหตุการณ์ดังกล่าวด้วย ทั้งนี้ กรรมการนิสิตคณะวิศวกรรมศาสตร์ ปี 2564 ขอน้อมรับในทุกคำวิพากษ์วิจารณ์ต่อเหตุการณ์ทั้งหมดที่เกิดขึ้น และได้ตระหนักถึงความผิดพลาดทั้งปวง รวมถึงขอประณามการใช้ความรุนแรงที่เกิดขึ้น และขอยืนยันว่าไม่ว่าในยุคสมัยหรือบริบททางสังคมแบบใด การใช้ความรุนแรง ไม่ว่าจะเป็นการโยนบกหรือโยนน้ำ ก็ล้วนเป็นการกระทำที่ผิดหลักสิทธิมนุษยชน และไม่สามารถยอมรับได้ทั้งสิ้น สุดท้าย กรรมการนิสิตวิศวะ จุฬาฯ หวังว่า สิ่งที่เกิดขึ้นกับจิตร เป็นเครื่องเตือนใจแก่ทั้งนิสิตและผู้คนในสังคมให้ต่อต้านการใช้ความรุนแรง รับฟังผู้เห็นต่างทางความคิดอย่างสันติ ไม่เมินเฉยต่อวัฒนธรรมลอยนวลพ้นผิด และเคารพในหลักสิทธิมนุษยชน แถลงการณ์กรรมการนิสิตคณะวิศวกรรมศาสตร์ จุฬาลงกรณ์มหาวิทยาลัย เรื่อง แถลงการณ์ขอโทษแด่คุณจิตร ภูมิศักดิ์ ต่อกรณี “โยนบก” เนื่องในโอกาสครบรอบ 68 ปีของเหตุการณ์ “โยนบก” คุณจิตร ภูมิศักดิ์ ซึ่งเป็นอดีตนิสิตคณะอักษรศาสตร์ และถือได้ว่าเป็น “นิสิตหัวก้าวหน้า” ในยุคสมัยนั้น ที่ได้สร้างสรรค์ผลงานเป็นที่ประจักษ์แก่จุฬาลงกรณ์มหาวิทยาลัยและสังคมไทยไว้อย่างมากมาย แต่สิ่งที่ตอบแทนความดีงามของคุณจิตร ภูมิศักดิ์นั้น กลับกลายเป็นความรุนแรงและความอยุติธรรม จากกรณีที่ได้มีอดีตนิสิตคณะวิศวกรรมศาสตร์กระทำการ “โยนบก” คุณจิตร ภูมิศักดิ์ลงจากเวทีหอประชุมจุฬาลงกรณ์มหาวิทยาลัย เมื่อวันที่ 28 ตุลาคม พ.ศ. 2496 เพียงเพราะพยายามเปลี่ยนรูปแบบหนังสือมหาวิทยาลัย 23 ตุลาฯ อันมีจุดประสงค์เพื่อเปลี่ยนแปลงสังคมมหาวิทยาลัยที่ติดหล่มให้ก้าวหน้ายิ่งขึ้นเท่านั้น เหตุการณ์ “โยนบก” นี้ เป็นการใช้ความรุนแรงและละเมิดความเป็นมนุษย์ ที่ไม่ว่าใครก็ไม่สมควรได้รับความรุนแรงเช่นนี้ทั้งสิ้น ทั้งยังแสดงให้เห็นถึงผลพวงจากวัฒนธรรมอำนาจนิยมที่สร้างความชอบธรรมในการใช้ความรุนแรงต่อผู้เห็นต่างทางความคิด แม้ผู้นั้นจะแสดงความเห็นอย่างสันติ และวัฒนธรรมลอยนวลพ้นผิดที่ผู้กระทำการ “โยนบก” คุณจิตร ภูมิศักดิ์นั้น ไม่เคยถูกลงโทษอย่างสมเหตุสมผล แต่กลับกลายเป็นคุณจิตร ภูมิศักดิ์เสียเอง ที่ถูกคณาจารย์และจุฬาลงกรณ์มหาวิทยาลัยลงโทษพักการเรียนอย่างไม่เป็นธรรม และแม้ว่าเหตุการณ์ “โยนบก” จะล่วงเลยมากว่า 68 ปี ก็มิอาจปฏิเสธได้ว่าวัฒนธรรมเหล่านี้ ทั้งการใช้ความรุนแรงต่อผู้เห็นต่างทางความคิดหรือวัฒนธรรมลอยนวลพ้นผิดยังคงเกิดขึ้นและมีอยู่ในสังคมไทยปัจจุบัน กรรมการนิสิตคณะวิศวกรรมศาสตร์ ในฐานะตัวแทนของนิสิตคณะวิศวกรรมศาสตร์ จึงขอใช้โอกาสนี้ในการกล่าวแสดงความเสียใจและกล่าวขอโทษต่อทุกความผิดและความอยุติธรรมที่เกิดขึ้นกับคุณจิตร ภูมิศักดิ์ ที่ถูกกระทำความรุนแรงในเหตุการณ์ “โยนบก” โดยอดีตนิสิตคณะวิศวกรรมศาสตร์ เมื่อวันที่ 28 ตุลาคม พ.ศ. 2496 และกล่าวขอโทษต่อการแถลงการณ์กรณี “โยนบก” โดยกรรมการนิสิตคณะวิศวกรรมศาสตร์ ปีการศึกษา 2563 เมื่อวันที่ 28 ตุลาคม พ.ศ. 2563 ที่ละเลยต่อเหตุการณ์ความรุนแรงในอดีต ทั้งนี้ กรรมการนิสิตคณะวิศวกรรมศาสตร์ ปีการศึกษา 2564 ขอแสดงจุดยืนว่าไม่เห็นด้วยต่อแถลงการณ์ดังกล่าว ขอน้อมรับในทุกคำวิพากษ์วิจารณ์ต่อเหตุการณ์ทั้งหมดที่เกิดขึ้น และได้ตระหนักถึงความผิดพลาดทั้งปวง รวมถึงขอประณามการใช้ความรุนแรงที่เกิดขึ้น และขอยืนยันว่าไม่ว่าในยุคสมัยหรือบริบททางสังคมแบบใด การใช้ความรุนแรง ไม่ว่าจะเป็นการโยนบกหรือโยนน้ำ ก็ล้วนเป็นการกระทำที่ผิดหลักสิทธิมนุษยชน และไม่สามารถยอมรับได้ทั้งสิ้น การขอโทษต่อคุณจิตร ภูมิศักดิ์นี้ จะเป็นการย้ำเตือนถึงความอยุติธรรมที่คุณจิตร ภูมิศักดิ์ได้รับจากเหตุการณ์ “โยนบก” รวมถึงเป็นเครื่องเตือนใจแก่ทั้งนิสิตและผู้คนในสังคมให้ต่อต้านการใช้ความรุนแรง รับฟังผู้เห็นต่างทางความคิดอย่างสันติ ไม่เมินเฉยต่อวัฒนธรรมลอยนวลพ้นผิด และเคารพในหลักสิทธิมนุษยชน กรรมการนิสิตคณะวิศวกรรมศาสตร์ขอให้คำมั่นสัญญาในการสอดส่องดูแล และต่อต้านระบบอำนาจนิยมและวัฒนธรรมลอยนวลพ้นผิดภายในรั้วคณะวิศวกรรมศาสตร์ จุฬาลงกรณ์มหาวิทยาลัย เพื่อเป็นการธำรงไว้ซึ่งเสรีภาพและเคารพต่อความเป็นมนุษย์ที่ทุกคนพึงมี และป้องกันมิให้เกิดเหตุการณ์ความรุนแรงและความอยุติธรรมในอนาคตเช่นนี้สืบไป ขอเยาะเย้ยทุกข์ยากขวากหนามลำเค็ญ คนยังคงยืนเด่นโดยท้าทายแม้นผืนฟ้ามืดดับเดือนลับละลาย ดาวยังพรายศรัทธาเย้ยฟ้าดิน สภานิสิต ตั้งวันที่ 28 ตุลา เป็นวันจิต (ร) เสรี ในวันเดียวกันนี้ สมานิสิตจุฬาลงกรณ์มหาวิทยาลัย ออกแถลงการณ์ขอโทษต่อความอยุติธรรมที่เกิดขึ้นกับจิตร ภูมิศักดิ์ ทั้งกรณีถูกโยนบก และสั่งพักการเรียน และขอตั้งให้ทุกวันที่ 28 ตุลาคมของทุกปี เป็น “วันจิต(ร)เสรี” เพื่อย้ำเตือนถึงเสรีภาพในการแสดงออกซึ่งความคิดเห็นทางการเมือง และเรียกร้องให้จุฬาลงกรณ์มหาวิทยาลัยให้ความเป็นธรรมแก่คุณ จิตร ภูมิศักดิ์ ศิษย์เก่าผู้สร้างชื่อเสียงให้กับจุฬาลงกรณ์มหาวิทยาลัยต่อไป แถลงการณ์สภานิสิตจุฬาลงกรณ์มหาวิทยาลัย เนื่องในโอกาสครบรอบ 68 ปี เหตุการณ์โยนบก “จิตร ภูมิศักดิ์” และการตั้งวันที่ 28 ตุลาคม เป็นวันจิต(ร)เสรี เนื่องในวันที่ 28 ตุลาคม 2564 เป็นวันครบรอบ 68 ปีของเหตุการณ์การโยนบกคุณจิตร ภูมิศักดิ์ แม้วันเวลาได้ล่วงเลยมากว่า 6 ทศวรรษ แต่คุณจิตร ภูมิศักดิ์ กลับไม่เคยได้รับความเป็นธรรมจากหน้าประวัติศาสตร์ของจุฬาลงกรณ์มหาวิทยาลัยเลย คุณจิตร ภูมิศักดิ์ เป็นทั้งนักเคลื่อนไหวที่มีอุดมการณ์ทางการเมืองอย่างเเรงกล้า และเป็นผู้สร้างคุณประโยชน์ด้านวิชาการให้กับจุฬาลงกรณ์มหาวิทยาลัยและประเทศไทยนานัปการ จากการเป็นผู้บุกเบิกการศึกษาด้านอักษรศาสตร์สมัยใหม่ในประเทศไทย นำมาซึ่งตัวอย่างผลงานทางวิชาการที่ปรากฏเป็นที่ประจักษ์ อาทิ “ความเป็นมาของคำสยาม ไทย ลาว และขอม” การแสดงความคิดเห็นของคุณจิตร ภูมิศักดิ์ ผ่านการทำหน้าที่สาราณียกรของสโมสรนิสิตฯ เป็นการแสดงความคิดเห็นโดยสุจริต อย่างไรก็ดีคุณจิตร ภูมิศักดิ์ กลับต้องเผชิญหน้ากับความอยุติธรรมจากจุฬาลงกรณ์มหาวิทยาลัยขณะนั้น ไม่ว่าจะเป็นการถูก “โยนบก” และการถูกสั่งพักการศึกษาจากข้อกล่าวหาที่ไม่เป็นธรรม สภานิสิตจุฬาลงกรณ์มหาวิทยาลัย ขอเป็นตัวแทนจุฬาลงกรณ์มหาวิทยาลัย กล่าวขอโทษคุณจิตร ภูมิศักดิ์ ที่ได้รับความอยุติธรรมต่าง ๆ จากจุฬาลงกรณ์มหาวิทยาลัยตลอดเวลากว่า 6 ทศวรรษที่ผ่านมา จึงขอดำเนินการจัดตั้งวันที่ 28 ตุลาคมของทุกปี เป็น “วันจิต(ร)เสรี” เพื่อย้ำเตือนถึงเสรีภาพในการแสดงออกซึ่งความคิดเห็นทางการเมือง และเรียกร้องให้จุฬาลงกรณ์มหาวิทยาลัยให้ความเป็นธรรมแก่คุณ จิตร ภูมิศักดิ์ ศิษย์เก่าผู้สร้างชื่อเสียงให้กับจุฬาลงกรณ์มหาวิทยาลัยต่อไป จิต(ร)เสรี นั้นมีความหมายสื่อถึง 2 นัยยะ นัยยะแรก หมายถึง “จิตร ภูมิศักดิ์” นักวิชาการผู้มีความคิดเสรี กล้าที่จะคิดต่างและแหวกขนบทางความคิดของสังคมไทย และนัยยะที่สอง หมายถึง “จิต” ของประชาชนอย่างพวกเราที่สามารถคิดได้อย่างเสรี โดยไม่ต้องกลัวจะถูกลงโทษเพียงเพราะเห็นต่างกับคนอื่น เพื่อรำลึกถึงคุณจิตร ภูมิศักดิ์ และเป็นอนุสรณ์เพื่อให้คนรุ่นหลังยืนหยัดต่อสู้เพื่ออุดมการณ์ต่อไป ข่าวการเมืองวัฒนธรรมสิทธิมนุษยชนจุฬาลงกรณ์มหาวิทยาลัยจิตร ภูมิศักดิ์เสรีภาพทางการเมืองประวัติศาสตร์สภานิสิตจุฬาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/7jtjbYkdTzQ/95667,2021_10_28
“เพื่อไทยอย่าทิ้งคนเสื้อแดง” เสื้อแดงอีสานจัดเสวนาสะท้อน ส.ส.เพื่อไทย เหินห่าง ปชช.-ต้องขยันลงพื้นที่,"Submitted on Thu, 2021-10-28 21:06“เพื่อไทยอย่าทิ้งคนเสื้อแดง” กลุ่มเสื้อแดงอีสานจัดเสวนาสะท้อนความรู้สึกถึง ‘เพื่อไทย’ ต้องใส่ใจ ส.ส.เขต-ขยันลงพื้นที่มากกว่านี้ เพราะหลังจบเลือกตั้งปี’62 มีท่าทีห่างเหิน ปชช.จนรู้สึกเหมือนถูกทิ้ง ก่อนปิดงานด้วยการแสดงของ ‘หมอลำแบงค์’ และการแสดงล้อเลียน ‘พล.อ.ประวิตร’ โดย DM นครพนม กันแบบม่วนคัก บรรยากาศเสวนาของกลุ่มเสื้อแดงอีสาน ที่โรงแรมอำนวยสุข จ.ขอนแก่น 28 ต.ค. 2564 วันนี้ เวลา 9.30-12.30 น. ที่โรงแรมอำนวยสุข จ.ขอนแก่น กลุ่มคนเสื้อแดงภาคอีสาน 20 จังหวัด นำโดย ผศ.พรรณวดี ตันติศิรินทร์ อดีตแกนนำแนวกลุ่มแนวร่วมประชาธิปไตยต่อต้านเผด็จการแห่งชาติ (นปช.) จัดงานเสวนาในหัวข้อ ""ประชาชนคิด เพื่อไทยทำ"" ซึ่งเป็นงานเสวนาภาคประชาชนที่จัดคู่ขนานไปกับงานเสวนา ""พรุ่งนี้เพื่อไทย เพื่อชีวิตใหม่ของประชาชน"" ในการประชุมใหญ่สามัญพรรคเพื่อไทย ประจำปี 2564 ซึ่งจัดขึ้นที่ศูนย์ประชุมและแสดงสินค้านานาชาติขอนแก่น (KICE) ข่าวที่เกี่ยวข้อง ไม่พลิกโผ ‘ชลน่าน’ ได้เป็นหัวหน้าพรรคเพื่อไทยคนใหม่ ‘หมอเลี๊ยบ’ นั่งเก้าอี้ ผอ.เพื่อไทยคนใหม่-จิราพร ชี้ ‘ซอฟต์พาวเวอร์’ ทางรอดของไทย 'สมพงษ์' ลาออกหัวหน้า 'เพื่อไทย'-เปิดตัว 'แพทองธาร' นั่งเก้าอี้ ที่ปรึกษาฯ ชูวิสัยทัศน์ 3 ปฏิรูป ในงานเสวนาภาคประชาชนของกลุ่มคนเสื้อแดงภาคอีสานนั้น มีตัวแทนคนเสื้อแดงจากหลายจังหวัดในภาคตะวันออกเฉียงเหนือผลัดเปลี่ยนหมุนเวียนขึ้นมาปราศรัย กล่าวแสดงความในใจและความหวังที่มีต่อพรรคเพื่อไทย รวมถึงส่งเสียงสะท้อนไปยังพรรคเพื่อไทย ขอร้องว่าอย่าทอดทิ้งคนเสื้อแดงที่เป็นกำลังใจ แรงขับเคลื่อน และฐานเสียงสำคัญของพรรคมาตั้งแต่ยุครัฐบาลพรรคไทยรักไทย ผศ.พรรณวดี ตันติศิรินทร์ (กลาง) อดีตแกนนำ นปช. ตัวแทนคนเสื้อแดง จ.เลย กล่าวว่า นโยบายด้านราคาสินค้าการเกษตรของพรรคเพื่อไทย ทำให้สินค้าเกษตรของ จ.เลย ซึ่งเป็นพื้นที่เกษตรกรรม มีราคาสูงขึ้น สร้างรายได้และอาชีพให้กับคนในพื้นที่ แต่ปัจจุบัน ราคาสินค้าเกษตรกำลังตกต่ำลง เป็นเรื่องด่วนที่ต้องรีบแก้ไข ซึ่งตนคาดหวังว่าหากพรรคเพื่อไทยได้กลับมาเป็นรัฐบาลอีกครั้ง จะช่วยแก้ไขปัญหาเรื่องราคาสินค้าเกษตรและปากท้องของประชาชนได้ นอกจากนี้ ยังมีตัวแทนคนเสื้อแดงจาก จ.ร้อยเอ็ด มุกดาหาร และสุรินทร์ ขึ้นมากล่าวแสดงความในใจถึงพรรคเพื่อไทย พร้อมนำหนังสือข้อเสนอและข้อเรียกร้องจากคนเสื้อแดงสู่พรรคเพื่อไทย มายื่นต่อพรรณวดี ผู้นำจัดกิจกรรมนี้ เพื่อให้นำข้อเรียกร้องและข้อเสนอของคนเสื้อแดงส่งต่อไปให้ถึงพรรคเพื่อไทยและทักษิณ ชินวัตร ซึ่งเป็นบุคคลที่กลุ่มคนเสื้อแดงเชื่อมั่นมาโดยตลอด สำหรับข้อเรียกร้องโดยรวมของตัวแทนกลุ่มคนเสื้อแดงที่ร่วมเสวนาบนเวทีนั้น เรียกร้องให้พรรคเพื่อไทยต้องกำกับดูแล ส.ส. เขตให้มากกว่านี้ ในการเลือกตั้งทั่วไป พ.ศ.2562 มีการประกาศเขตเลือกตั้งใหม่ตามกฎหมายการเลือกตั้งที่ระบุไว้ในรัฐธรรมนูญปี 2560 ทำให้พรรคเพื่อไทยต้องปรับยุทธศาสตร์การเลือกตั้งครั้งใหญ่ บางเขตต้องส่งผู้สมัครหน้าใหม่ที่ไม่คุ้นเคยกับคนในพื้นที่ ซึ่งคนเสื้อแดงก็พร้อมเปิดใจยอมรับ เพราะเชื่อมั่นในพรรคเพื่อไทย แต่ที่ผ่านมา หลังเลือกตั้งกลับพบปัญหา ส.ส. ย้ายพรรค หรือที่เรียกว่า ""ส.ส.งูเห่า"" หรือ ส.ส. ไม่ลงพื้นที่พบปะกับประชาชน และในบางเขตยังมีปัญหาเรื่อง ส.ส. แสดงท่าทีเหินห่าง ไม่เป็นมิตรกับคนเสื้อแดง กลุ่มคนเสื้อแดงจึงกังวลว่าหากปล่อยให้เป็นเช่นนี้ต่อไป อาจส่งผลให้คะแนนเสียงแบบ ""แลนด์สไลด์"" ไปไม่ถึงฝันตามที่พรรคต้องการ กลุ่มคนเสื้อแดงสะท้อนอีกว่าพรรคเพื่อไทยต้องยอมรับด้วยว่าแม้คนเสื้อแดงจะเชื่อมั่นในพรรคและไม่เปลี่ยนใจไปเลือกพรรคอื่น แต่ไม่ได้หมายความว่า ส.ส. หรือพรรคจะปฏิบัติกับคนเสื้อแดงอย่างไรก็ได้ เพราะคนเสื้อแดงไม่เคยทอดทิ้งพรรคเพื่อไทย จึงเรียกร้องให้พรรคเพื่อไทยอย่าทิ้งประชาชนซึ่งเป็นฐานเสียงหลัก ""อย่าอ้างว่าเป็นคนเสื้อแดงแค่ตอนหาเสียง แต่ตอนทำงานก็ขอให้ทำจริงๆ คนเสื้อแดงดูอยู่ ประชาชนดูอยู่"" นอกจากนี้ ตัวแทนคนเสื้อแดงจาก จ.สุทรินทร์ ยังกล่าวอีกด้วยว่าอยากให้ผู้สมัคร ส.ส. ในเขตอีสานใต้ที่ไม่ได้รับเลือกให้นั่งเก้าอี้ในสภา ต้องขยันลงพื้นที่และเข้าหาคนเสื้อแดงมากกว่านี้ เพราะทุกวันนี้คนเสื้อแดง โดยเฉพาะใน จ.สุรินทร์ ก็ถูกละเลยจาก ส.ส. ที่ได้รับเลือกในพื้นที่ซึ่งมาจากพรรคอื่นอยู่แล้ว สำเนียง เสื้อแดงสุรินทร์ ไม่เพียงแต่ข้อเรียกร้องที่ขอให้ ส.ส. และพรรคเพื่อไทยหันมาใส่ใจคนเสื้อแดงตามเดิม แต่ตัวแทนกลุ่มคนเสื้อแสดง จ.มุกดาหาร ได้เรียกร้องไปยังพรรคเพื่อไทยว่าขอให้คนเสื้อแดงเข้าไปมีส่วนร่วมกับกิจกรรมของพรรค เช่น เป็นกรรมการภาคประชาชน เป็นผู้สมัคร ส.ส. หรือเป็นผู้ประสานงานในพื้นที่ เป็นต้น โดยข้อเรียกร้องและเสียงสะท้อนของกลุ่มคนเสื้อแดงทั้งหมดในวันนี้มุ่งหวังให้พรรคเพื่อไทยได้คะแนนเสียงถล่มทลายหรือ ""แลนด์สไลด์"" ในการเลือกตั้งครั้งหน้า เพราะปัจจุบันมีพรรคการเมืองเกิดใหม่จำนวนมาก และบางพรรคก็น่ากลัวตรงที่มีเงินทุนในการดึงผู้สมัครหรือทีมงานพรรคเพื่อไทยไปเป็นของตน ตัวแทนกลุ่มคนเสื้อแดงยอมรับว่าระบบบัตรเลือกตั้ง 1 ใบเป็นปัญหาที่หนักอกหนักใจ เพราะคนเสื้อแดงต้องการเลือกพรรคเพื่อไทยมากกว่าตัวบุคคล แต่บางครั้ง บุคคลที่พรรคเลือกมาก็ไม่ตอบโจทย์ความต้องการของคนในพื้นที่ พร้อมกันนี้ กลุ่มคนเสื้อแดงยังระบุว่าทางกลุ่มสนับสนุนบัตรเลือกตั้งแบบ 2 ใบ เพราะอยากเลือกพรรคเพื่อไทย ไปพร้อมๆ กับเลือก ส.ส. ที่ตั้งใจทำงานกับคนในพื้นที่จริงๆ ระหว่างกิจกรรมเสวนา มีการแสดงหมอลำและลำแคนจากคณะของ 'หมอลำแบงค์"" หรือปฏิภาณ ลือชา นักกิจกรรมผู้ถูกตั้งข้อกล่าวหาในคดี ม.112 โดยหมอลำแบงค์ ได้ร่วมแสดงกับบิดา มารดา และน้องชาย พร้อมกล่าวว่าตนเติบโตมาในครอบครัวคนเสื้อแดง ซึ่งหล่อหลอมความคิดให้เชื่อมั่นในระบอบประชาธิปไตยเฉกเช่นทุกวันนี้ ทั้งยังกล่าวอีกว่างานนี้เป็นงานแสดงที่ 2 ในรอบปี เพราะตนถูกคุมขังในคดี ม.112 ที่เรือนจำ ทั้งยังเจอปัญหาโควิด-19 ทำให้ไม่มีงานจ้าง โดยงานแรกที่ถูกว่าจ้างในปีนี้คืองานทอดกฐินที่กลุ่มคนเสื้อแดงเป็นผู้จัด นอกจากนี้ ยังมีการแสดงล้อเลียนจากกลุ่ม DM นครพนม ซึ่งมีนักแสดงแต่งตัวสวมหน้ากาก พล.อ.ประวิตร วงษ์สุวรรณ ร่วมขึ้นแสดงบนเวที การแสดงหมอลำ โดย ปฏิภาณ ลือชา หรือ หมอลำแบงค์ การแสดงล้อเลียน 'พล.อ.ประวิตร' โดย DM นครพนม ช่วงท้ายของกิจกรรม พรรณวดี ผู้นำจัดกิจกรรมในครั้งนี้ได้เชิญคนเสื้อแดงมาถ่ายรูปหมู่พร้อมอ่านแถลงการณ์ข้อเรียกร้องของกลุ่มคนเสื้อแดงภาคอีสาน 20 จังหวัดที่เตรียมยื่นให้แก่พรรคเพื่อไทย โดยแถลงการณ์ดังกล่าวมีเนื้อหาดังนี้ คำประกาศของชาวเสื้อแดง 20 จังหวัดอีสาน สืบเนื่องจากการมีการปล้นอำนาจของประชาชนคณะทหารนำโดยพลเอกประยุทธ์ จันทร์โอชา เมื่อวันที่ 22 พฤษภาคม 2557 และอยู่สืบทอดอำนาจของตนเองตามรัฐธรรมนูญปี 2560 เป็นเวลาร่วม 7 ปี ก่อให้เกิดความเสียหายแก่ประเทศไทย สร้างความเดือดร้อนให้ประชาชนอย่างแสนสาหัสเพราะรัฐประหาร พลเอกประยุทธ์ จันโอชาบริหารงานล้มเหลวมาตลอด เกิดวิกฤตหลายอย่าง เช่น 1. วิกฤตเศรษฐกิจ ประชาชนประสบความทุกข์ยาก พืชผลทางการเกษตรตกต่ำ ตกงาน มีคนจนเพิ่มขึ้น มีหนี้สินทั้งของรัฐและครัวเรือนเพิ่มขึ้นสูงที่สุด 2. วิกฤตโรคไวรัส covid-19 มีการวางแผนจัดหาวัคซีนที่ล้มเหลวผิดพลาดประมาท ทำให้มีการติดเชื้อและเสียชีวิตจำนวนมาก 3. แทรกซ้อนด้วยภาวะน้ำท่วม การช่วยเหลือ เยียวยาแก้ไขไม่ทันท่วงที สักแต่ไปเยี่ยมแจกของแล้วก็หายไป ประชาชนต้องช่วยเหลือกันเอง 4. การไม่เคารพสิทธิเสรีของประชาชน โดยเฉพาะการละเมิดสิทธิขั้นพื้นฐานของประชาชน ตั้งข้อหาแจ้งจับคนที่เห็นต่างเข้าเรือนจำอย่างต่อเนื่อง ชาวเสื้อแดงผู้มีอุดมการณ์ประชาธิปไตยที่ศรัทธาในพรรคเพื่อไทย และศรัทธามาตั้งแต่พรรคไทยรักไทย พรรคพลังประชาชน ที่ทำให้คนไทยมีความหวังในอนาคต ทำให้ประชาธิปไตยกินได้ ไม่ว่าจะเป็นการขยายโอกาสให้ประชาชนเข้าถึงแหล่งทุน คือ กองทุนหมู่บ้าน โครงการ 30 บาทรักษาทุกโรคที่เป็นสวัสดิการสาธารณสุขที่เป็นประโยชน์ หวังแก้ ซึ่งในภาวะเศรษฐกิจที่ย่ำแย่ OTOP เพิ่มรายได้ให้กับประชาชน ตลอดจนทำให้ราคาพืชผลการเกษตรดีขึ้น เศรษฐกิจไทยดีขึ้นค้นหายากจน เป็นประเทศที่มีรายได้ปานกลางขึ้นสูง แก้หนี้ IMF จนหมด เป็นต้น จึงอยากจะเห็น พรรคเพื่อไทยกลับมาเป็นรัฐบาลอีกครั้งเพื่อที่จะแก้ไขปัญหาของประเทศไทย 1. แก้ไขปัญหาให้ประเทศไทยให้ประชาชนมีประชาธิปไตยที่เป็นที่สากลมีอนาคตและมีความหวัง 2. แก้ไขปัญหาเศรษฐกิจ แก้ความยากจนให้หมดไป 3. แก้ไขปัญหาต่างๆไม่ว่าจะเป็นเรื่องน้ำแล้ง น้ำท่วมซ้ำซาก ปัญหายาเสพติด การศึกษาที่ล้าหลัง และที่สำคัญคือน้ำมันแพง 4. สร้างความเจริญรุ่งเรืองให้ประเทศไทย ที่จะอยู่ในสังคมโลกอย่างมีศักดิ์ศรีและภาคภูมิใจ 5. แก้ไขกฎหมายที่ไม่เป็นธรรม ทั้ง 5 ข้อเป็นตัวอย่างของการเรียกร้อง ทั้งๆก็เป็นเพียงตัวอย่างของการเรียกร้อง ไปยังพี่น้องเสื้อแดงผู้รักชาติรักประชาธิปไตย ได้ร่วมมือร่วมใจกันเพื่อขับไล่รัฐบาลที่มาจากเผด็จการสืบทอดอำนาจให้ออกไปแล้วก็เลือกพรรคเพื่อไทยอย่างถล่มทลาย เพื่อจะเป็นกำลังหลักของฝ่ายประชาธิปไตย เราเสื้อแดงอีสานทั้ง 20 จังหวัดขอเรียกร้องในข้อต่างๆ ที่ได้สัมมนาแล้วก็สรุปจากข้างต้นแล้ว เรามีข้อสรุปสุดท้ายว่า เราเสื้อแดงอีสานจะเลือกพรรคเพื่อไทยอย่างถล่มทลายเพราะเป็นพรรคที่เป็นความหวังของประชาชน ทั้งนี้ งานเสวนาหัวข้อ ‘ประชาชนคิด เพื่อไทยทำ’ เป็นชื่อเดียวกับแคมเปญรณรงค์หาเสียงเลือกตั้งของพรรคเพื่อไทย เมื่อปี พ.ศ. 2562 อีกด้วย ข่าวการเมืองเศรษฐกิจคุณภาพชีวิตเพื่อไทยคนเสื้อแดงราคาพืชผลการเกษตรตกต่ำภาคอีสานหมอลำแบงค์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/9_aUCIWVaSE/95666,2021_10_28
‘ก้าวไกล’ จ่อยื่นญัตติอภิปรายทั่วไป ม.152 ชี้มีหลายปัญหาต้องแนะและขอคำตอบจากรัฐบาล,"Submitted on Thu, 2021-10-28 20:32‘หมอเก่ง’ อัด เปิดประเทศแบบขายผ้าเอาหน้ารอด ย้ำจากนี้วัคซีนต้องฉีดให้ได้วันละล้าน ด้าน ‘ศิริกัญญา’ จับตารัฐบาลสับปลับ เบี้ยวจ่าย ‘ประกันราคาข้าว’ กังขา อาจมีปัญหากรอบวินัยการเงินการคลัง ‘ชัยธวัช’ แย้ม ความขัดแย้งใน พปชร. สะท้อน ส.ส.ไม่เชื่อมั่น ‘ประยุทธ์’ เชื่อ อาจมีอุบัติเหตุการเมืองให้ ‘ยุบสภา’ เร็ว 28 ม.ค.2564 ทีมสื่อพรรคก้าวไกล รายงานว่า เมื่อวันที่ 27 ต.ค.ที่ผ่านมา เวลา 10.00 น. ห้องนวมทอง ไพรวัลย์ อาคารอนาคตใหม่ ชัยธวัช ตุลาธน เลขาธิการพรรคก้าวไกล, ศิริกัญญา ตันสกุล รองหัวหน้าพรรคก้าวไกล และ นายแพทย์วาโย อัศวรุ่งเรือง ส.ส.แบบบัญชีรายชื่อ พรรคก้าวไกล ร่วมกันแถลงข่าวการเข้าชื่อเพื่อเตรียมเสนอญัตติเปิดอภิปรายทั่วไป ตามรัฐธรรมนูญมาตรา 152 ทันทีที่มีการเปิดสมัยประชุมสภาผู้แทนราษฎร ‘ลวงตัวเลข’ เปิดประเทศแบบ ‘ขายผ้าเอาหน้ารอด’ นายแพทย์วาโย กล่าวว่า ต่อกรณีที่จะมีการเปิดประเทศในวันที่ 1 พ.ย.นี้ มี 3 ข้อกังวล และ 3 ข้อเสนอต่อรัฐบาล ข้อกังวัลแรกคือ ปริมาณผู้ได้รับวัคซีนครบ 2เข็ม ตัวเลขอยู่ที่ประมาณร้อยละ 40 ของประชากร แต่สิ่งที่ต้องนำมาพิจารณาคือเป็นตัวเลขจริงและเพียงพอต่อการเปิดประเทศหรือไม่ เพราะจำนวนผู้ได้รับวัคซีนร้อยละ 40 ได้นับรวมผู้ฉีดวัคซีนชนิดเชื้อตายทั้งสองเข็มไปด้วย แต่มีหลักฐานจำนวนมากที่บ่งชี้ถึงประสิทธิภาพของวัคซีนชนิดนี้ว่า อาจไม่เพียงพอต่อการต่อกรกับเชื้อโควิด-19 สายพันธุ์เดลต้าที่กำลังระบาด อาจารย์หมอ นักวิชาการและรัฐบาลก็เห็นพ้องตรงกัน นั่นจึงเป็นที่มาของการเกิดการฉีดวัคซีนแบบสูตรไขว้ ดังนั้น ตัวเลขร้อยละ 40 จึงมีผู้ได้รับวัคซีนเชื้อตายสองเข็มอยู่ด้วย ขณะเดียวกันในกรณีของการฉีดวัคซีนสูตรไขว้ก็ยังไม่ปรากฏหลักฐานเชิงประจักษ์ที่หนักแน่นเพียงพอว่าใช้ได้จริง นับจากที่ตนอภิปรายในสภามาจนถึงปัจจุบัน ปรากฏแค่หลักฐานจากโรงเรียนแพทย์บางแห่งเป็น 4-5 แผ่น เท่านั้น ดังนั้น ตัวเลขของประชากรที่มีภูมิคุ้มกันจึงอาจยังไม่ถึงร้อยละ 40 และยังมีคำถามว่าตัวเลขเพียงเท่านี้เกิดภูมิคุ้มกันหมู่แล้วหรือไม่ ประเด็นที่สอง นักท่องเที่ยวที่เข้ามา แบ่งเป็น 2 กลุ่ม ประเทศกลุ่มแรกเข้าไปพื้นที่ใดก็ได้ ส่วนกลุ่มที่ 2 คือประเทศที่เข้ามาได้เฉพาะ 17 จังหวัดแซนด์บ็อกซ์ที่ลดระยะเวลาการกักตัวจาก 14 เหลือ 7 วัน โมเดลนี้ แม้รัฐพยายามจะป้องกันเต็มที่ด้วยการให้ตรวจ RT-PCR ทั้งก่อนเดินทางและเมื่อมาถึงไทย แต่ยังมีความเสี่ยงแน่นอน เพราะการที่ผลตรวจจะขึ้นต้องใช้เวลาอย่างน้อยต้อง 3 วัน ซึ่งความเสี่ยงครั้งนี้ก็คือชีวิตและอนามัยของคนไทยทุกคน ประเด็นที่สาม รัฐบาลอิงตัวอย่างจากภูเก็ตแซนด์บ็อกซ์เป็นเหตุผลในการเปิดประเทศ แต่ผลประกอบการของภูเก็ตแซนด์บ็อกซ์ก็ไม่ได้สำเร็จถึงเป้าหมายเท่าที่ควร จากคาดว่าจะมีนักท่องเที่ยว 100,000 ราย ตอนนี้ได้แค่ประมาณ 40,000 ราย ปัญหาก็คือกระทั่งในยอดนี้ยังมีคำถามว่าเป็นตัวเลขจริงหรือไม่ เพราะท้ายที่สุด มีจำนวนมากเป็นคนไทยที่กลับเข้ามา แต่ไม่ต้องการเข้ากักตัวที่ State Quarantine เลยมาลงที่ภูเก็ตแทน จึงไม่ใช่มรรคผลในการดึงต่างชาติเข้ามา “เมื่อนำโมเดลภูเก็ตแซนด์บ็อกซ์มาใช้ในสถานการณ์ที่การฉีดวัคซีนยังไม่ถึงไหน ผู้ติดเชื้อรายใหม่ยังอยู่ที่ 7,000 - 8,000 รายต่อวัน ซึ่งยังไม่ใช่สถานการณ์ที่ปกติ และจะต้องไม่ทำให้ภาวะที่ยังเป็นวิกฤตกลายเป็นความเฉยชา ซึ่งตัวเลขนี้ยังไม่ใช่ตัวเลขจริง ยังมีตัวเลขจากการตรวจ ATK ที่ไม่ถูกรวมอีกหลายพันรายต่อวัน ซึ่งในบางจังหวัดยังพบการติดเชื้อแบบพุ่งสูงที่สุดเท่าที่มีมา เป้าหมายของรัฐบาลคือการเปิดประเทศให้ได้เป็นเรื่องถูกต้อง แต่สถานการณ์ตอนนี้อาจสวนทางกับหลักการเปิดประเทศอย่างรัดกุม และยังน่ากังวลอย่างมากที่รัฐบาลจะเปิดประเทศด้วยเหตุผลเพียงเพื่อแค่ปกป้องบางคนที่ลั่นวาจาว่าจะเปิดใน 120 วัน นี่จึงเป็นการเอาชีวิตและอนามัยของประชาชนมาเสี่ยงเพื่อศักดิ์ศรีใครบางคนหรือไม่” สำหรับข้อแนะนำ นายแพทย์วาโย กล่าวว่า เนื่องจากเชื่อว่าไม่ว่าอย่างไรรัฐบาลก็จะเปิดประเทศอยู่ดี และเราไม่ได้คัดค้านการเปิดประเทศ จึงมีข้อแนะนำก่อนการเปิดประเทศคือ หลังจากนี้จะต้องเร่งฉีดวัคซีนให้ได้อย่างน้อยวันละ 1,000,000 โดส เพื่อให้ทันภายใน พ.ย.นี้ เพราะหลังจากนั้นทราบว่าจะเริ่มเปิดพรมแดนทางเท้า จะมีนักนักท่องเที่ยวเข้ามาบ้างแล้ว จะต้องสู้ด้วยการเร่งฉีดวัคซีน ต้องเลิกทำงานแบบเช้าชามเย็นชามหรือทำแบบรัฐราชการได้แล้ว เราเคยผ่านช่วงเวลาที่เลวร้ายมาแล้วช่วงหนึ่ง จำนวนคนไข้เต็มไอซียู เครื่องช่วยหายใจและบุคลากรการแพทย์ทำงานกันแน่นไปหมด ต้องใช้ข้อมูลเหล่านี้มาศึกษาและต้องคิดถึงกรณีที่เลวร้ายที่สุด เพื่อเตรียมความพร้อมทุกอย่างที่อาจเกิดขึ้นได้ และต้องเลิกมองสถานพยาบาลเอกชนเป็นศัตรูของรัฐ ในภาวะวิกฤตจะต้องดึงมาประกบพันธกิจของรัฐด้วย “สุดท้ายคือตัวนายกรัฐมนตรีที่ต้องแก้ไขตัวเอง เพื่อให้ประชาชน ผู้ประกอบการ และชาวต่างชาติเห็นถึงความหนักแน่น จริงจัง ไม่เช้าชามเย็นชาม ลักกะปิดลักกะเปิด เพราะผู้ประกอบการมีความกังวล เนื่องจาการเปิดธุรกิจต้องลงทุน ต้องสต็อกของ ต้องจ้างคน ต้องทำสัญญา แต่ถ้าท่านบอกว่าเปิดแล้วมีปัญหาก็ปิด มันก็แค่ขายผ้าเอาหน้ารอดจากที่ลั่นวาจาไว้หรือเพื่อกู้ศักดิ์ศรีตัวเองเท่านั้น แต่ไม่ส่งผลให้กระตุ้นเศรษฐกิจได้ เพราะเขาไม่กล้าเปิด ท่านต้องเปลี่ยนตัวเองให้หนักแน่น และดำเนินนโยบายอย่างรัดกุมที่สุด” นายแพทย์วาโย ระบุ ‘ศิริกัญญา’ สะท้อน เศรษฐกิจเดือดร้อนทุกหย่อมหญ้า ศิริกัญญา กล่าวว่า ได้เก็บข้อมูลความเดือดร้อนของประชาชนจากการลงพื้นที่ตลอดหนึ่งเดือนที่ผ่านมา พบว่ามีความเดือดร้อนประชาชนทุกหย่อมหญ้า ตั้งแต่รากหญ้าไปบนสุด พี่น้องเกษตรกร พบปัญหาต้นทุนที่พุ่งสูงจากราคาปุ๋ย ราคายา ราคาน้ำมัน สวนทางกับราคาข้าวที่ตกต่ำเนื่องมาจากการส่งออกที่ลดลง ขณะเดียวกันมาตรการของรัฐเรื่องการประกันรายได้ ซึ่งต้องจ่ายงวดแรกวันที่ 15 ต.ค. แต่จนถึงปัจจุบัน พบว่า วงเงินที่อนุมัติจากครม.ยังน้อยกว่าที่ควรจะเป็น นอกจากนี้ ยังมีผลกระทบจากน้ำท่วมที่ยังต้องรอเรื่องเงินเยียวยากันต่อไป สำหรับคนในเมือง มีปัญหาค่าครองชีพที่สูงขึ้นมากทั้งค่าน้ำมัน ค่าตั๋วบีทีเอส ค่าไฟฟ้า ค่าทางด่วน ที่ขึ้นราคาพร้อมๆกันแบบไม่เกรงใจประชาชนที่กำลังดิ้นรนปากกัดตีนถีบจากสถานการณ์โควิด หรือในภาคการส่งออกที่เหมือนกำลังดีขึ้น ก็เจออุปสรรคก้อนใหญจากต้นทุนค่าระวางเรือและความขาดแคลนตู้คอนเทนเนอร์ที่ยังไม่แก้ไข และปัญหาชิปที่ขาดแคลนซึ่งอาจกระทบการส่งออกรถยนตร์หรือคอมพิวเตอร์ได้ สำหรับปัญหาชั้นบนสุด คือการเอื้อกลุ่มทุนด้วยข้ออ้างจากโควิดในกรณีสัญญาสัมปทานรถไฟความเร็วสูงเชื่อม 3 สนามบินและแอร์พอร์ตลิงก์ ที่เอื้อประโยชน์กลุ่มทุนใหญ่โดยไม่เกรงใจประชาชนที่กำลังเดือดร้อน ส่อเครดิตรัฐบาลหมด ทำเบี้ยว ‘ประกันราคาข้าว’ ศิริกัญญา ได้กล่าวถึงรายละเอียดปัญหาราคาข้าวตกต่ำว่า ปีนี้อาจส่งออกข้าวได้ไม่ถึง 5 ล้านตัน จากเดิมที่เคยส่งออกได้ 9-10 ล้านตัน เมื่อส่งออกไม่ได้จึงส่งผลให้ราคาข้าวตกต่ำ สิ่งที่รัฐบาลจะต้องทำคือจ่ายเงินตามการประกันรายได้และจำนำยุ้งฉาง ทั้งนี้ จากการประมาณการของคณะกรรมการนโยบายข้าวแห่งชาติ คาดว่าต้องใช้เงินอัดฉีดประมาณ 150,000 ล้านบาท แต่พบว่ามติ ครม.อนุมัติจ่ายแค่ 18,000 ล้านบาท หรือแค่ร้อยละ 12 เท่านั้น “ถ้าจะทวงสัญญารัฐบาล เราอาจทำได้แค่การปรึกษาหารือ แต่คำถามของพวกเราในฐานะผู้แทนราษฎรคืองบประมาณเพื่อช่วยเหลือชาวนาที่ไม่เป็นไปตามนัดนั้น เป็นเพราะรัฐบาลกำลังมีปัญหากรอบวินัยการเงินการคลังอื่นหรือไม่ เพราะได้ก่อนหนี้กับ ธกส.และหน่วยงานรัฐอื่น เหมือนรูดบัตรเครดิตจนเต็มวงเงินแล้วจึงไม่เหลือเงินมากพอช่วยเหลือชาวนาได้เต็มเม็ดเต็มหน่วย เป็นปมมาจาก มาตรา 28 ของ พ.ร.บ.วินัยการเงินการคลังที่กำหนดให้รัฐบาลก่อนหนี้กับหน่วยงานอื่นของรัฐ โดยเฉพาะรัฐวิสาหกิจได้แค่ร้อยละ 30 ของงบประมาณรายจ่ายประจำปี ซึ่งเดือน ก.ย.ปี 64 ได้ใช้ไปจนเต็มวงเงินแล้ว พอขึ้นปีงบประมาณใหม่ ถ้าจำกันได้คืองบประมาณลดลง หากคิดคำนวณ ร้อยละ 30 ของปี 65 จะอยู่ที่ประมาณ 920,000 ล้านบาท แต่เดือน ก.ย. ปี 64 ก่อหนี้ไปแล้ว 980,000 ล้านบาท” ศิริกัญญา กล่าวว่า ถึงแม้จะมีการใช้หนี้ไปบางส่วนแล้วก็กระทบวงเงินนี้อยู่ดี จึงเป็นคำถามต่อไปว่ากรอบนี้จะขยายหรือไม่ หรือแก้ไขอย่างไร เพราะนอกจากเกี่ยวกับการช่วยเหลือเยียวยาเกษตรผ่าน ธกส. แล้ว ยังรวมไปถึงการชดเชยดอกเบี้ยผ่านมาตรการรัฐต่างๆ เช่น ธนาคารออมสิน หรือธนาคารอาคารสงเคราะห์ด้วย เรื่องนี้จึงจำเป็นต้องได้รับคำตอบจากรัฐบาลที่จะคุยกันต่อในการอภิปรายต่อไป สำหรับเรื่องราคาปุ๋ย มาจากราคาแม่ปุ๋ยนำเข้าแพงขึ้นถึง ร้อยละ 25-40 แต่รัฐบาลทำเพียงแค่ออกมาตรการกดดันให้สมาคมแม่ปุ๋ยนำปุ๋ยออกมาขายแค่ 4.5 ล้านกระสอบ เทียบไม่ได้กับความต้องการของชาวนาและเกษตรกร นายกรัฐมนตรียังพูดถึงการแก้ปัญหาปุ๋ยที่แพงมา 6 เดือนแล้วให้ ส่งเสริมเกษตรอินทรีย์ 1.3 ล้านไร่ แต่จากที่ตนลงพื้นที่ พบว่าเงินที่เคยสัญญาว่าจะช่วยเหลือเกษตรอินทรีย์หนึ่งล้านไร่ตั้งแต่ปี 63 ที่ต้องจ่ายงวดสุดท้าย ถึงตอนนี้เกษตรกรก็ยังไม่ได้รับเงินตกเบิกตรงนั้นเลย เตรียมเผชิญหน้าเงินเฟ้อพร้อมเศรษฐกิจตกต่ำ เรื่องค่าครองชีพ ศิริกัญญา กล่าวว่า แม้จะมีการตรึงราคาน้ำมันดีเซลแต่ราคาน้ำมันเบนซินก็ยังคงสูงขึ้นต่อเนื่อง เช่นเดียวกับค่าไฟ ค่าทางด่วน ค่าตั๋วบีทีเอส ที่ขึ้นราคาพร้อมกัน ทำให้ค่าครองชีพคนเมืองจะเพิ่มทันที สิ่งที่จะตามมาคือเงินเฟ้อของคนเมือง ถามว่ารัฐบาลมีแผนรับมืออย่างไร “ขณะนี้กำลังจะเข้าสู่ภาวะที่เรียกว่าเงินเฟ้อพร้อมเศรษฐกิจตกต่ำ นอกจากความเดือนร้อนเฉพาะหน้าและยังกระทบต่อการฟื้นฟูเศรษฐกิจอีกด้วย สำหรับผู้ส่งออก แม้ตัวเลขเดือน ก.ย.จะดีขึ้น แต่ถ้าไม่แก้ปัญหาค่าระวางเรือและความแคลนขาดตู้คอนเทนเนอร์ระดับภูมิภาค เครื่องจักรเศรษฐกิจที่คาดหวังซึ่งก็คือส่งออกอาจไม่เป็นตามเป้า” ผู้ประกอบการรายย่อยรอเยียวยา 2 ปี แต่ทุนใหญ่ดีดนิ้วได้ทันที อีกหนึ่งประเด็นที่ต้องการคำตอบในการอภิปรายที่จะเกิดขึ้น ศิริกัญญา กล่าวว่า ในการให้ความช่วยเหลือ SMEs มีเสียงเรียกร้องมานาน ซึ่งในที่สุด รัฐบาลมีมาตรการจ่ายให้ลูกจ้างรายละ 3,000 บาท ไม่เกิน 200 คน แต่ความช่วยเหลือนี้มาช่วงที่เกิดการเลิกจ้างไปมากแล้ว ไม่ได้ช่วยตอนที่เขาลำบาก แม้ว่ามาช้าดีกว่าไม่มาแต่การพยุงการจ้างงานก็ไม่เกิดขึ้นจริง และกว่าจะได้เขาต้องรอมาเกือบ 2 ปี “แต่ผู้ประกบการรายใหญ่ไม่ต้องรอ แค่ดีดนิ้วก็มา เช่น กรณี กลุ่มเอเชียเอราวัณที่ CP ถือหุ้นใหญ่ขอชะลอจ่ายค่าสัมปทานรถไฟฟ้าเชื่อมต่อ 3 สนามบิน ก็ตอบรับทันที ทั้งยังมีข่าวว่าจะขอผ่อนจ่ายงวดแรกวงเงิน 10,000 ล้านบาท แบ่งเป็น 6 งวดบ้าง 10 งวดบ้าง แต่ประชาชนกลับยังไม่ได้รับข้อมูลใดๆเกี่ยวกับการต่อรองเลย ทั้งที่โครงการนี้เป็นการร่วมทุน PPP ระหว่างรัฐกับเอกชน ประชาชนในฐานะที่เป็นเจ้าของประเทศควรที่จะได้รับรู้รายละเอียด ได้ตรวจสอบว่าผลประโยชน์จะตกต่อประชาชนมากขึ้นหรือน้อยลง หรือถ้ายอม ดอกเบี้ยผ่อนชำระต้องเป็นเท่าไร แต่ไม่มีรายละเอียด ปิดเป็นความลับอย่างมากจึงจำเป็นต้องซักถามข้อเท็จจริงต่อรัฐบาลจากการยืนญัตตินี้ด้วย” ‘ชัยธวัช’ คาด อุบัติเหตุทางการเมืองเกิดได้ตลอด ในช่วงท้าย ชัยธวัช ตอบสื่อมวลชนต่อคำถามกรณีการปรับโครงสร้างพรรคพลังประชารัฐว่า เรื่องนี้มีนัยยะสำคัญในแง่ที่ว่า อุบัติเหตุทางการเมืองอาจเกิดได้เสมอและอาจมีการยุบสภาเร็วกว่าที่ พล.อ.ประยุทธ์ ต้องการ อย่างที่ตนย้ำเสมอว่า การยุบสภาในประเทศไทย น้อยครั้งมากจะยุบในเวลาที่ต้องการหรือเป็นช่วงที่ได้เปรียบที่สุด แต่ส่วนใหญ่เกิดจากอุบัติเหตุทางการเมืองของรัฐบาลเอง “การเปลี่ยนแปลงภายในพรรคพลังประชารัฐที่กำลังเป็นข่าว สะท้อนปัญหาสำคัญคือเสถียรภาพทางการเมืองของ พล.อ.ประยุทธ์ ถ้าแก้ไม่ได้ อย่างน้อยการผ่านกฎหมายสำคัญในสภามีปัญหาแน่ อาจได้เห็นปรากฏการณ์การเมืองย้อนยุคที่ไม่ได้เห็นมานาน เช่น การโหวตวาระสำคัญต่างๆต้องไปแจกเงินในห้องย้ำ หรือห้องต่างๆ เป็นปัญหาใหญ่ของรัฐบาล ความไม่มีเสถียรภาพนี้เกิดจากการที่ ส.ส.ของพลังประชารัฐส่วนหนึ่ง ไม่มั่นใจใน พล.อ.ประยุทธ์ เพราะหลายคนมีความกังวลใจอย่างมาก หากต้องหาเสียงกับพี่น้องประชาชนแล้วต้องชู พล.อ.ประยุทธ์ เป็นนายกรัฐมนตรีอีกครั้ง” เลขาธิการพรรคก้าวไกล ระบุ ข่าวการเมืองม.152พรรคก้าวไกลอภิปรายทั่วไปติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/QEHkZ55cJsY/95665,2021_10_28
ไม่พลิกโผ ‘ชลน่าน’ ได้เป็นหัวหน้าพรรคเพื่อไทยคนใหม่,"Submitted on Thu, 2021-10-28 19:04ภาพปก : ชลน่าน ศรีแก้ว ส.ส.น่าน พรรคเพื่อไทย พรรคเพื่อไทย ลงคะแนนเลือก ‘ชลน่าน’ เป็นหัวหน้าพรรคคนใหม่ ต่อจากสมพงษ์ อมรวิวัฒน์ ซึ่งประกาศลาออกในที่ประชุมสามัญประจำปี 2564 พร้อมประกาศก้อง ประสานพลังคนทุกรุ่น ปรับตัวให้เท่าทันโลก และทำลายอำนาจเผด็จการซ่อนรูป เพื่อสร้างอนาคตที่มั่นคงให้กับประเทศ ชลน่าน ศรีแก้ว ส.ส.น่าน เพื่อไทย 28 ต.ค. 64 ทีมสื่อพรรคเพื่อไทย รายงานวันนี้ (28 ต.ค.) เมื่อเวลา 16.50 น. สืบเนื่องจากนายสมพงษ์ อมรวิวัฒน์ ประกาศลาออกจากตำแหน่งหัวหน้าพรรคเพื่อไทย ระหว่างการประชุมสามัญประจำปี 2564 ของพรรคเพื่อไทย ที่ จ.ขอนแก่น ก่อนที่ต่อมา ได้มีวาระการประชุมเพื่อเลือกหัวหน้าและกรรมการบริหารพรรคชุดใหม่ ขณะที่ผลการลงคะแนนเลือกหัวหน้าพรรคฯ คนใหม่ในที่ประชุม เลือก นายชลน่าน ศรีแก้ว สมาชิกสภาผู้แทนราษฎร จังหวัดน่าน ขึ้นเป็นหัวหน้าพรรคเพื่อไทย พร้อมด้วยคณะกรรมการบริหารพรรค (กก.บห.) ชุดใหม่ จำนวน 23 คน ประสานกับคนรุ่นใหม่-ทำลายอำนาจเผด็จการ ชลน่าน แถลงหลังการประชุมพรรคว่า การทำหน้าที่ในฐานะหัวหน้าพรรคฯ และคณะกรรมการบริหารทุกท่าน จะทำหน้าที่ในการประสานไปกับคณะกรรมการยุทธศาสตร์ และทิศทางการเมือง พรรคเพื่อไทย และ คณะ กก.บห. ทุกคนจะทำงานร่วมคณะที่ปรึกษาด้านการมีส่วนร่วมและนวัตกรรม ซึ่งวันนี้ได้รับเกียรติจาก แพทองธาร ชินวัตร มาเป็นประธานที่ปรึกษาฯ ในการประสานงานกับคนรุ่นใหม่ในอนาคต เพื่อขับเคลื่อนพรรคเพื่อไทยไปพร้อม คณะ กก.บห. ชลน่าน กล่าวต่อว่า ประชาชนตอนนี้กำลังเผชิญวิกฤตทางด้านเศรษฐกิจ สาธารณสุข และศรัทธาต่อระบอบการประชาธิปไตย ปัญหาทั้งหมดเกิดขึ้นจากการทำงานอันไร้ประสิทธิภาพ ไร้วิสัยทัศน์ ขาดความเข้าใจในปัญหาอย่างลึกซึ้งของประชาชน ทำให้การแก้ไขปัญหาของรัฐบาลไม่ตรงจุด “ขายผ้าเอาหน้ารอด” ไม่คำนึงถึงผลเสียที่ตามมา สิ่งที่เกิดขึ้นจากการบริหารของรัฐบาลชุดนี้ล้วนทำให้เกิดความเสียหายซ้ำซาก ชลน่าน กล่าวต่อว่า พรรคเพื่อไทย พร้อมใช้สรรพกำลังทุกภาคส่วน และประสบการณ์จากในอดีต ตั้งแต่พรรคไทยรักไทย พลังประชาชน มาใช้แก้ปัญหาร่วมกับพลังคนรุ่นใหม่ เพื่อนำพาประเทศก้าวข้ามวิกฤตที่กำลังเกิดขึ้น เพื่อไปสู่อนาคตที่สดใส และมั่นคง “พรรคเพื่อไทยมุ่งมั่นในการนำเอาองค์ความรู้ของคนรุ่นเก่า บวกกับความกระตือรือร้น มันสมองอันเป็นเลิศของคนรุ่นใหม่ มารวมผสานกันเพื่อหาทางออก หาทางแก้ปัญหาให้กับประเทศชาติ ที่หมักหมมสะสมอยู่ โดยเฉพาะเรื่องสิทธิเสรีภาพ โดยเฉพาะเรื่องประชาธิปไตยที่มีเผด็จการครอบงำ ซึ่งเป็นการปิดกั้นพลังสมองของประชาชนคนรุ่นใหม่ ทำให้เขาไร้สิทธิเสรีภาพในการที่จะพูดในการที่จะคิด เป็นหน้าที่ของพวกเราที่จะทะลุทะลวง ทำลายสิ่งเหล่านี้ ระเบิดพลังสมองของคนรุ่นใหม่” ชลน่าน กล่าว ชลน่าน กล่าวต่อว่าพรรคเพื่อไทยจะไม่ขอสัญญา แต่จะลงมือทำโดยการมีส่วนร่วมทุกภาคส่วน เพื่อสร้างความมั่นใจให้กับประชาชนว่า พรรคเพื่อไทย พร้อมเดินหน้าสานต่อภารกิจในการตอบสนองต่อประชาชน ให้เป็นความจริงตามสโลแกน 'พรรคเพื่อไทย หัวใจเพื่อประชาชน และพรุ่งนี้เพื่อไทย เพื่อชีวิตใหม่ของประชาชน' ชลน่าน ระบุว่า พรรคจะเร่งปรับตัวให้เท่าทันต่อความเปลี่ยนแปลงของโลก ทำงานร่วมกับทุกเจเนอเรชัน เพื่อสร้างความเข้าใจในความแตกต่างที่หลากหลาย และนำมาทำเกิดประโยชน์ให้มากที่สุด เร่งจัดเตรียมนโยบายในทุกมิติ การศึกษา การเกษตร โครงสร้างพื้นฐาน การพัฒนาประชาธิปไตย ฯลฯ โดยให้ความสำคัญต่อการรับฟังปัญหาประชาชนทุกภาคส่วน เน้นการมีส่วนร่วมของประชาชนทุกภาคส่วน ปัจจุบัน ประเทศเราไม่ได้เผชิญแค่ความมั่นคงทางทหาร แต่กำลังจะเจอภัยความมั่นคงในรูปแบบใหม่ ทั้งโรคระบาด เทคโนโลยี disruption เรื่องสงครามเศรษฐกิจ พรรคเพื่อไทยพร้อมทำงานร่วมกับประชาชน พาประเทศออกจากวิกฤต ผ่านการเลือกตั้งตามระบอบประชาธิปไตย “เราจะทำลายอำนาจเผด็จการที่แฝงเร้นในรัฐธรรมนูญ ตราบใดที่ผู้ถืออำนาจยังคงอยู่ เผด็จการ ซ่อนรูป เราตระหนักดีว่านี่เป็นการสร้างทุกข์ให้กับประชาชน ดังนั้น ในวันนี้พรรคเพื่อไทย จึงอาสานำมา เพื่อลดทุกข์ สร้างสุขให้กับพี่น้องประชาชน วันนี้เราพร้อมเข้ามาแบกรับภารกิจด้วยความเต็มใจ เพื่อสร้างพรุ่งนี้ชีวิตใหม่ให้กับพี่น้องประชาชน” ชลน่าน ทิ้งท้าย รายชื่อคณะกรรมการบริหารพรรคชุดใหม่ จำนวน 23 คน นายชลน่าน ศรีแก้ว หัวหน้าพรรค นายยุทธพงศ์ จรัสเสถียร รองหัวหน้าพรรค นายสุทิน คลังแสง รองหัวหน้าพรรค นายจุลพันธ์ อมรวิวัฒน์ รองหัวหน้าพรรค นายสรวงศ์ เทียนทอง รองหัวหน้าพรรค นายประเสริฐ จันทรรวงทอง เลขาธิการพรรค นายวรสิทธิ์ กัลป์ตินันท์ รองเลขาธิการพรรค นายจิรวัฒน์ ศิริพานิชย์ รองเลขาธิการพรรค นางมนพร เจริญศรี รองเลขาธิการพรรค นายคุณากร ปรีชาชนะชัย รองเลขาธิการพรรค นายจักรพล ตั้งสุทธิธรรม รองเลขาธิการพรรค นายนพ ชีวานันท์ รองเลขาธิการพรรค นายเผ่าภูมิ โรจนสกุล รองเลขาธิการพรรค นางสาวอรุณี กาสยานนท์ รองเลขาธิการพรรค นายทวีศักดิ์ อนรรฆพันธ์ เหรัญญิกพรรค นายจักรพงษ์ แสงมณี นายทะเบียนสมาชิกพรรค นางสาวธีรรัตน์ สำเร็จวาณิชย์ โฆษกพรรค นางสาวณหทัย ทิวไผ่งาม กรรมการบริหารพรรค นางสาวจิราพร สินธุไพร กรรมการบริหารพรรค นายเลิศศักดิ์ พัฒนชัยกุล กรรมการบริหารพรรค นายพชร นริพทะพันธุ์ กรรมการบริหารพรรค นางสาวกิตติ์ธัญญา วาจาดี กรรมการบริหารพรรค นางสาวธีราภา ไพโรหกุล กรรมการบริหารพรรค ข่าวการเมืองเพื่อไทยชลน่าน ศรีแก้วหัวหน้าพรรคเพื่อไทยคณะกรรมการบริหารพรรคเพื่อไทยติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/lC8jEeJRPt4/95664,2021_10_28
คืบหน้า ‘วิจิตรสิ้น’ ศาลปกครองนัดไต่สวน นศ.-ผู้บริหาร มหา’ลัย ปมขอคุ้มครองใช้หอศิลป์ มช.,"Submitted on Thu, 2021-10-28 18:42พชร คำชำนาญ รายงาน ศาลปกครอง เชียงใหม่ นัดไต่สวน นศ. วิจิตรศิลป์ และผู้บริหาร มช. หลัง นศ. ยื่นขอคุ้มครอง ปม ‘ตัดโซ่’ เข้าใช้หอศิลป์ อาจารย์ชี้ ผู้บริหารมองระเบียบสำคัญกว่าชีวิต นศ. 28 ต.ค. 2564 วันนี้ (28 ต.ค.64) เวลา 10.00 น. ณ ศาลปกครอง เชียงใหม่ ศูนย์ราชการจังหวัด อ.เมือง จ.เชียงใหม่ ศาลปกครองได้นัดไต่สวนเร่งด่วน กรณีนักศึกษาสาขาวิชา Media Art and Design คณะวิจิตรศิลป์ มหาวิทยาลัยเชียงใหม่ (มช.) 24 คน ยื่นหนังสือเพื่อขออำนาจศาลปกครอง ขอคุ้มครองคำสั่งชั่วคราว กรณีไม่อนุมัติใช้หอศิลป์ เพื่อจัดแสดงผลงานทางวิชาการของนักศึกษา โดยมีตัวแทนนักศึกษาซึ่งเป็นผู้ฟ้อง และผู้ถูกฟ้อง ได้แก่ ผู้อำนวยการหอศิลปวัฒนธรรม มช. คณบดี คณะวิจิตรศิลป์ มช. และตัวแทนอธิการบดี มช. เข้าร่วมในกระบวนการไต่สวน การนัดไต่สวนดังกล่าวสืบเนื่องจาก เมื่อวันที่ 18 ต.ค. 2564 นักศึกษาสาขาวิชา Media Art and Design คณะวิจิตรศิลป์ มหาวิทยาลัยเชียงใหม่ (มช.) ประมาณ 15 คน พร้อมด้วย ผศ.ดร. ทัศนัย เศรษฐเสรี และปฐมพงศ์ มานะกิจสมบูรณ์ อาจารย์ประจำสาขาวิชา Media Art and Design รวมตัวกันไปยื่นฟ้องต่อศาลปกครองจังหวัดเชียงใหม่เพื่อขอคุ้มครองชั่วคราวต่อคำสั่งของคณะวิจิตรศิลป์และมหาวิทยาลัยเชียงใหม่ที่ปฏิเสธการใช้พื้นที่หอศิลปวัฒนธรรมในการแสดงผลงานศิลปะที่เกี่ยวข้องกับการเมืองของนักศึกษาชั้นปีที่ 4 ในสาขาวิชา Media Art and Design ซึ่งจะต้องจัดแสดงนิทรรศการในธีสิสจบการศึกษา ทนายความจากศูนย์ทนายความเพื่อสิทธิมนุษยชน กล่าวว่า ศาลได้มีการไต่สวนครบทุกฝ่ายในช่วงเช้า ส่วนอธิการบดี มช. ไม่ได้มาเข้าร่วมด้วย เป็นการส่งตัวแทนมา ซึ่งนักศึกษาก็ยืนยันตามข้อเท็จจริงว่าได้มีการขออนุญาตใช้พื้นที่หอศิลปวัฒนธรรม มช. เพื่อจัดแสดงงานอย่างถูกต้องและครบถ้วนตามกระบวนการแล้ว อย่างไรก็ตามคณบดี คณะวิจิตรศิลป์ อาจดำเนินการทางคดีกับกลุ่มนักศึกษา “ตัวนักศึกษาก็ยืนยันว่า ได้ขออนุญาตตามกระบวนการทุกอย่างครบถ้วนแล้ว แต่มหาวิทยาลัยก็ยังไม่มีคำสั่งว่าอนุญาตหรือไม่อนุญาตให้ใช้หอศิลป์ในช่วงที่ผ่านมา จนเกิดเหตุการณ์ที่ต้องเข้าไปใช้โดยพลการ ซึ่งเราก็ให้ข้อเท็จจริงต่างๆ ต่อทางศาลแล้ว ศาลก็ได้สอบถามทางมหาวิทยาลัยว่าจะมีการดำเนินคดีอาญาต่อนักศึกษาหรือไม่ คณบดีเองก็เป็นผู้ตอบคำถามนี้ว่าเป็นกระบวนการทางกฎหมายที่ต้องดำเนินการตามลำดับต่อไป” ทนายความชี้แจง นักศึกษา มช. ยื่น 1,700 ชื่อ ถอดอธิการฯ และคณบดีคณะวิจิตรศิลป์ ปมปิดกั้นเสรีภาพแสดงศิลปนิพนธ์ นศ. วิจิตรศิลป์ มช. รุ่นตัดโซ่ เผาโลงศพและรูปผู้บริหารมหา'ลัย ก่อนประกาศปิดงานนิทรรศการ ศรยุทธ เอี่ยมเอื้อยุทธ อาจารย์ประจำสาขาวิชา Media Art and Design ตั้งข้อสังเกตต่อกระบวนการไต่สวนวันนี้ว่า นักศึกษาชั้นปีที่ 4 ได้อภิปรายให้ข้อมูลตามข้อเท็จจริง ข้อมูล หลักฐานต่างๆ ที่ปรากฏอยู่อย่างเต็มที่ ต่างจากฝั่งคณบดีที่มักอ้างอิงระเบียบราชการอยู่ตลอดเวลา และพยายามใช้ระเบียบราชการพิสูจน์ว่านักศึกษาคือผู้กระทำความผิด “ผมตั้งข้อสังเกตอย่างหนึ่งว่าสำหรับผู้บริหารมักจะมองว่าตัวเอกสารมีความสำคัญกว่าชีวิตนักศึกษา หลายครั้งที่เอาเอกสารดังกล่าวมายืนยันและพยายามจะพิสูจน์ให้ได้ว่านักศึกษาคือผู้กระทำผิดและคือผู้บุกรุก เขาพยายามที่จะอ้างอิง บอกว่าพวกเรา หรือนักศึกษาคนอื่นเข้าไปใช้แล้วจะทำให้สกปรก โชว์ภาพบางภาพ เช่นภาพการสาดสีเข้าไปในหอศิลป์ ทั้งๆ ที่นักศึกษาก็พูดเองวันนี้ว่าสีพวกนั้นเขาก็ทำความสะอาดให้แล้วเรียบร้อย” ศรยุทธกล่าว นอกจากนั้น อาจารย์ประจำสาขาวิชายังเห็นว่า ผู้บริหารในคณะวิจิตรศิลป์หรือผู้บริหารมหาวิทยาลัยพยายามที่จะทำให้ความคิดสร้างสรรค์อยู่ในกรอบและระเบียบของข้าราชการ ซึ่งเป็นไปไม่ได้ อีกอันคือเขาพยายามทำให้ระเบียบราชการย้อนกลับมาทำร้ายศิลปินทุกคน ไม่ใช่แค่นักศึกษาเท่านั้น มหาวิทยาลัยไม่ว่าจะที่ไหนก็ตามมีแนวโน้มที่จะถูกผลักให้แยกขาดออกจากสังคมโดยความพยายามของผู้บริหารและความพยายามทำให้เป็นราชการมากยิ่งขึ้น “ดังนั้นแล้วสิ่งที่มันควรจะเป็นและต้องเร่งคิดอย่างเร่งด่วนคือ การทำให้มหาวิทยาลัยหรือพื้นที่ทุกอณูของชีวิตในการเรียนรู้มันเป็นประชาธิปไตยมากยิ่งขึ้น ในความหมายที่มันเป็นสมบัติของสาธารณะ และควรจะให้สาธารณชนเข้ามามีส่วนร่วมในการจัดการพื้นที่ต่างๆ ได้ด้วย ตัวอย่างหอศิลป์ ชัดเจนมากว่ามันอยู่ในมือคนแค่ไม่กี่กลุ่ม ทั้งที่มันเคยเป็นความภาคภูมิใจของคนทั้งเชียงใหม่และภาคเหนือมาก่อน ฉะนั้นสาธารณชนควรที่จะมีส่วนร่วมในการมีบทบาทจัดการหอศิลป์มากขึ้น” อาจารย์ประจำภาควิชาย้ำ หลังจากนี้ศาลจะมีการนัดพิจารณาคดีครั้งที่ 1 ในวันที่ 3 พ.ย.นี้ และจะมีคำตัดสินในวันที่ 4 พ.ย. 2564 ว่าสุดท้ายแล้วการเข้าไปใช้พื้นที่ของนักศึกษาหรือการที่มหาวิทยาลัยไม่มีคำตอบเรื่องการอนุญาตหรือไม่อนุญาตให้ใช้พื้นที่จะเป็นสิ่งที่ถูกหรือผิดอย่างไร ข่าวการเมืองวัฒนธรรมการศึกษาสิทธิมนุษยชนศาลปกครองพชร คำชำนาญมหาวิทยาลัยเชียงใหม่คณะวิจิตรศิลป์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/M44GsONHFzk/95663,2021_10_28
‘หมอเลี๊ยบ’ นั่งเก้าอี้ ผอ.เพื่อไทยคนใหม่-จิราพร ชี้ ‘ซอฟต์พาวเวอร์’ ทางรอดของไทย,"Submitted on Thu, 2021-10-28 17:35ภาพปก : นพ.สุรพงษ์ สืบวงศ์ลี (ขวา) ผอ.พรรคเพื่อไทย และ นางสาวจิราพร สินธุไพร (ซ้าย) ส.ส.ร้อยเอ็ด พรรคเพื่อไทย ประชุมใหญ่ ‘เพื่อไทย’ ที่ขอนแก่นคึกคัก ‘หมอเลี๊ยบ’ นั่งเก้าอี้ ผอ.พรรคเพื่อไทยคนใหม่ สานเจตนารมณ์ไทยรักไทย-พลังประชาชน สร้างฝันพัฒนาหลักประกันสุขภาพถ้วนหน้าด้วยเทคโนโลยี ด้านจิราพร สานต่อนโยบาย ‘ซอฟต์พาวเวอร์’ ชี้รัฐต้องหนุนสร้างระบบนิเวศน์ที่ทำให้เกิดความคิดสร้างสรรค์ ไม่กดทับความคิด ปชช. 28 ต.ค. 64 ทีมสื่อพรรคเพื่อไทย รายงานวันนี้ (28 ต.ค.) พรรคเพื่อไทย จัดการประชุมใหญ่สามัญประจำปี 2564 ที่ศูนย์ประชุมและแสดงสินค้านานาชาติ จังหวัดขอนแก่น ในหัวข้อ “พรุ่งนี้เพื่อไทย : เพื่อชีวิตใหม่ของประชาชน” ซึ่งจะเป็นการปลุกความหวัง คืนความฝันให้พี่น้องประชาชนอีกครั้ง พร้อมชวนนักการเมืองวัยเก๋า และทีมคนรุ่นใหม่ ร่วมแสดงวิสัยทัศน์ด้านการเมืองในมิติต่างๆ นพ.สุรพงษ์ สืบวงศ์ลี ผู้อำนวยการพรรคเพื่อไทย เวลาประมาณ 9.30 น. นพ.สุรพงษ์ สืบวงศ์ลี หรือ หมอเลี๊ยบ ผู้อำนวยการพรรคเพื่อไทย กล่าวถึงความฝันตลอดระยะเวลา 20 ปีบนเส้นทางการเมืองว่า แต่ละคนมีความฝัน ซึ่งอาจจะไม่เหมือนกัน และอาจมีใน 2 แบบ หนึ่งคือฝันเพื่ออนาคตตัวเอง และสองคือฝันเพื่ออนาคตงดงามของเพื่อนมนุษย์ ซึ่งคนที่ฝันเพื่ออนาคตเพื่อนมนุษย์ที่รู้จักมาในชีวิตมี 2 คน คนแรก คุณหมอสงวน นิตยารัมภ์พงศ์ ที่มีความฝันจะสร้างหลักประกันสุขภาพถ้วนหน้าให้คนไทย ทุกวันนี้หลักประกันสุขภาพถ้วนหน้า 30 บาท เปลี่ยนชีวิตคนไทยไปกว่า 40 ล้านคน และส่งต่อความฝันให้คนทั้งโลกนับพันล้านคน และคนที่สอง ดร.ทักษิณ ชินวัตร ฝันอยากหยิบยื่นโอกาสชีวิตที่ดีให้คนอื่น เมื่อเป็นนายกรัฐมนตรีจึงไม่ใช่แค่ตาต้องดูดาว แต่เท้าต้องติดดิน กินคั่วแมงกุดจี่ และ 2 คนนี้ แม้ฝันจะต่างกันแต่สิ่งที่เหมือนกันคือ การฝันโดยใช้หัวใจ การใช้หัวใจสร้างความฝันย่อมเปลี่ยนแปลงวิถีชีวิตคนส่วนใหญ่ไปตลอดกาล .นพ.สุรพงษ์ กล่าวว่าน่าเสียดายที่ความฝันที่เป็นจริงเมื่อ 20 ปีที่แล้วต้องสะดุดหยุดลง เพราะรัฐประหารปี 2549 และ 7 ปีที่ผ่านมา ประเทศไทยก็จมดิ่งสู่หลุมดำแห่งทุกข์ซ้ำเติมชีวิตคนไทย แต่ด้วยเพราะพรรคเพื่อไทยสืบทอดเจตนารมณ์ของพรรคไทยรักไทย และพรรคพลังประชาชน หนึ่งปีที่ผ่านมา พรรคเพื่อไทยจึงปรับเปลี่ยนแปลงครั้งใหญ่ ด้วยความเชื่อว่า ถ้าพรรคไม่สามารถเปลี่ยนตัวเองได้ก็ย่อมไม่สามารถไปซ่อมหรือสร้างเพื่อการเปลี่ยนแปลงพัฒนาประเทศไทย จึงรวมพลังปัญญาของทุกคนที่มีอุดมการณ์เพื่อประชาชน ปรับเปลี่ยนเพื่อไทยให้กลับมาสร้างฝันที่ยิ่งใหญ่อีกครั้ง.นพ.สุรพงษ์ กล่าวต่อว่า วันนี้ยังมีวิกฤตรออยู่ข้างหน้า แต่ทรัพยากรสำคัญที่สุดที่จะช่วยกันฝ่าวิกฤตคือ ‘คน’ ถ้าคนไทยมีปัญญา มีสุขภาพดี มีรายได้อย่างเท่าเทียม ประเทศจะก้าวข้ามวิกฤตได้ ดังนั้น ประชาชนควรได้รับโอกาสในการเข้าถึงแหล่งเรียนรู้เพื่อพัฒนาทักษะและปัญญาตลอดชีวิต ต้องกล้าสร้างสรรค์สิ่งใหม่ กล้าทำไม่กลัวล้มเหลว เพราะมีหลักประกันรายได้พื้นฐาน มีหลักประกันสุขภาพถ้วนหน้าไม่ล้มป่วยไม่ตาย เพราะโรคที่ป้องกันและควบคุมได้ .“ความฝันตลอด 20 ปี คือการได้ทำโครงการหลักประกันสุขภาพถ้วนหน้า 30 บาทรักษาทุกโรค ได้เริ่มต้นเดินหน้าสำเร็จแล้วในระดับหนึ่ง แต่เมื่อ 20 ปีผ่านไป เทคโนโลยีการแพทย์และสุขภาพได้เปลี่ยนแปลง เราสามารถนำเทคโนโลยีมาพัฒนาคุณภาพการบริการประชาชนได้ดีขึ้นอีกและจากบทเรียนโควิดทำให้เราเห็นจุดอ่อนของระบบบริการสาธารณสุขของกรุงเทพมหานคร จึงมีความฝันที่จะพัฒนาระบบสาธารณสุขขึ้นไปอีกระดับ” ผู้อำนวยการพรรคเพื่อไทยกล่าว .นพ.สุรพงษ์ ชี้ว่า จะต้องเริ่มต้นที่การกระจายอำนาจและการกระจายทรัพยากรทางสาธารณสุข ที่ยังไปไม่ได้ไกลอย่างที่ควรจะเป็น โดยนำ ‘การแพทย์ทางไกลหรือเทเลเมดิซีน’ มาใช้ในการให้คำปรึกษาเพื่อดูแลผู้ป่วยด้วยโรคพื้นฐานที่ไม่ซับซ้อนที่โรงพยาบาลส่งเสริมสุขภาพตำบล โดยไม่ต้องเดินทางไกลมาโรงพยาบาลอำเภอหรือโรงพยาบาลจังหวัด ใช้ระบบข้อมูลอัจฉริยะเพื่อให้ผู้ป่วยฉุกเฉินทุกคนใช้บัตรประชาชนใบเดียวเข้ารักษาในโรงพยาบาลทุกแห่งได้โดยไม่ต้องเรียกหากระดาษ ส่วนในระดับประเทศต้องลงทุนโครงสร้างพื้นฐานครั้งใหญ่ เพื่อสร้างเครือข่ายระบบบริการสาธารณสุขครบวงจร เริ่มจากโรงพยาบาลตำบลใกล้บ้านต่อเชื่อมกับโรงพยาบาลอำเภอ โรงพยาบาลจังหวัด โรงพยาบาลศูนย์ที่มีศักยภาพเท่าโรงพยาบาลของคณะแพทยศาสตร์ ภายในรัศมีไม่เกิน 100 กิโลเมตร โดยผู้ป่วยไม่จำเป็นต้องเข้ามารักษาในกรุงเทพมหานครอีก.นพ.สุรพงษ์ กล่าวต่อว่า ในส่วนของกรุงเทพมหานคร ซึ่งมีปัญหาแตกต่างออกไป เมื่อเกิดการระบาดของโควิดกลับพบว่าผู้ป่วยโควิดเข้าไม่ถึงการบริการตรวจรักษาพยาบาลเบื้องต้น เพราะไม่มีระบบการรักษาพยาบาลแบบปฐมภูมิที่สมบูรณ์ ถ้าเปรียบเทียบกับต่างจังหวัด 50 เขตของกรุงเทพมหานครคือ 50 อำเภอ และทุกเขตต้องมีโรงพยาบาลขนาด 100 เตียงเช่นเดียวกับในต่างจังหวัด ดังนั้น จึงควรเริ่มต้นกระจายอำนาจให้ท้องถิ่นและชุมชนมีส่วนร่วมในการบริหารโรงพยาบาลในรูปแบบองค์การมหาชน สำหรับการป้องกันและควบคุมโรค โดยเฉพาะโควิด นอกจากการเร่งฉีดวัคซีนที่มีประสิทธิภาพแล้ว ยังต้องเร่งพัฒนาระบบการตรวจคัดกรองด้วยเทคโนโลยีล้ำยุคเช่น DNA Nudge และระบบ AI ปัญญาประดิษฐ์ต่อยอดจากฐานข้อมูลดิจิทัล เพื่อใช้เป็นเครื่องมือของนักระบาดวิทยา และ อสม..“ความฝันทั้งหมดนี้จะไม่สามารถเกิดขึ้นได้เลย ถ้าเราไม่มีรัฐบาลที่มาจากประชาชน รัฐบาลที่มาจากระบอบประชาธิปไตยที่แท้จริง ดังนั้น เราทุกคนต้องช่วยกันผลักดันความฝันของเราที่เคยร่วมฝันกันไว้เมื่อ 20 ปีที่แล้วอีกครั้ง ถามตัวเองว่า ยังมีความฝันอะไรที่เรายังไม่ได้ทำและมาเปลี่ยนความฝันให้เป็นความจริงเพื่อประชาชน” ผู้อำนวยการพรรคเพื่อไทย กล่าวสรุป ซอฟต์พาวเวอร์ทางรอดของประเทศ “ไทยต้องเป็นมหาอำนาจสร้างคุณค่า” จิราพร ชี้ซอฟต์พาวเวอร์คือทางรอดประเทศ ต้องสร้างระบบนิเวศน์เอื้อให้เรียนรู้ คิดนอกกรอบ ไม่กดทับความคิดประชาชน นางสาวจิราพร สินธุไพร ส.ส.ร้อยเอ็ด พรรคเพื่อไทย เมื่อเวลา 11.00 น. นางสาวจิราพร สินธุไพร ส.ส.ร้อยเอ็ด พรรคเพื่อไทย กล่าวบนเวทีหลักการเสวนาว่า ประเทศเกาหลีใต้ตั้งใจเลือกใช้แนวคิดซอฟต์พาวเวอร์ หรือเศรษฐกิจสร้างสรรค์ด้านวัฒนธรรม ยกระดับเศรษฐกิจ การเมือง และสังคม ของประเทศจนสำเร็จ ซึ่งน่าเสียดายที่เมื่อ 20 ปีที่แล้ว รัฐบาลพรรคไทยรักไทยเคยสร้างซอฟต์พาวเวอร์มาก่อนเกาหลีใต้ ผ่านโครงการ “ครัวไทยสู่ครัวโลก” ใช้อาหารไทยเชื่อมให้คนทั้งโลกด้วยแนวคิด ‘สอนให้ฝรั่งทานข้าว คนไทยอิ่มทั้งชาติ’ ทำให้เกิดธุรกิจร้านอาหารไทยในต่างประเทศจำนวนมาก การส่งออกวัตถุดิบอาหารไทยเติบโต ดึงดูดนักท่องเที่ยวต่างชาติมาท่องเที่ยวในไทยเพิ่มขึ้น 200% นอกจากนี้ ยังมีการจัดตั้งสำนักงานบริหารและพัฒนาองค์ความรู้ (OKMD) ซึ่งมีทั้งพิพิธภัณฑ์การเรียนรู้แห่งแรกของประเทศไทย (Museum Siam) อุทยานการเรียนรู้ (TK Park) ศูนย์สร้างสรรค์งานออกแบบ (TCDC) เป็นต้น นางสาวจิราพร กล่าวอีกว่า ในอีก 80 ปีข้างหน้า ประชากรทั่วโลกจะหายไปเกือบครึ่ง การบริโภค การผลิตสินค้าและบริการจะลดลงด้วย ประเทศไทยควรเตรียมการรับมือด้วยเศรษฐกิจสร้างสรรค์ นำนวัตกรรมและเทคโนโลยีมาผลิตสินค้ามีคุณภาพ สร้างมูลค่าให้กับสินค้าและบริการ เพื่อให้ประเทศไทยไม่ต้องมุ่งเน้นเป็นมหาอำนาจในการผลิต แต่ต้องเป็นมหาอำนาจในการสร้างคุณค่า ด้วยการส่งเสริมซอฟต์พาวเวอร์ของประเทศไทยซึ่งมีคุณค่าซ่อนอยู่มากมาย เช่น เชฟร้านอาหารญี่ปุ่นในกรุงเทพฯ เป็นคนอีสาน 90% ปลาร้าส่งออกไปยังประเทศในยุโรป สร้างมูลค่านับร้อยล้านบาท สินค้า และบริการต่างๆ ของคนไทย มีศักยภาพไปไกลระดับโลกได้ และไปมาแล้ว แต่ส่วนใหญ่ไปด้วยต้นทุนและศักยภาพของตัวเอง ไม่ได้รับการวางนโยบายเพื่อสนับสนุนอย่างต่อเนื่องจากรัฐบาลไทย นางสาวจิราพร กล่าวว่า ซอฟต์พาวเวอร์ของไทยที่อยากเห็น ต้องมีรากของความเป็นไทย แต่ในขณะเดียวกัน ก็มีความเป็นสากลของโลกผสมอยู่” (Originality & Universality) การจะทำเศรษฐกิจสร้างสรรค์จนนำไปสู่การเกิดซอฟต์พาวเวอร์ที่มีพลัง ต้องให้บทบาทเอกชนเป็นตัวนำ โดยที่รัฐมีหน้าที่สนับสนุนและคอยอำนวยความสะดวก ซึ่งหัวใจสำคัญคือ การสร้างระบบนิเวศน์ประเทศที่เอื้ออำนวยให้เกิดการเรียนรู้ มีองค์ความรู้ใหม่ๆ จนเกิดความคิดสร้างสรรค์ และมีพื้นที่ให้นำความคิดสร้างสรรค์นั้นมาทำได้จริง ดังนั้น ประเทศไทยต้องกล้าลงทุนพัฒนาทรัพยากรมนุษย์พร้อมกับการปฏิรูประบบการเรียนรู้ของประเทศครั้งใหญ่ด้วย “เศรษฐกิจสร้างสรรค์จะไม่มีทางเกิดขึ้น ถ้ายังมีผู้นำที่มีแต่สร้างความขัดแย้ง และมีความคิดล้าหลังแบบพลเอกประยุทธ์ จันทร์โอชา” นางสาวจิราพร กล่าว ทั้งนี้ ในเวลา 10.30 น. มีการแสดงดนตรีหมอลำอีสาน ชุด “อีสานฟิวชั่น” พร้อมด้วยการเดินแฟชั่นโชว์ ‘ครามสกล’ โดย ส.ส. และสมาชิกพรรคเพื่อไทย เพื่อนำเสนอมุมมองใหม่ของความเป็นอีสาน พลังแห่งภูมิปัญญา วิทยาศาสตร์ และซอฟต์พาวเวอร์ พร้อมสานต่อนโยบายโครงการหนึ่งตำบลหนึ่งผลิตภัณฑ์ (OTOP) ภาพบรรยากาศกิจกรรมเดินแฟชั่นโชว์ ""ครามสกล"" โดย ส.ส.พรรคเพื่อไทย ทั้งนี้ สำหรับโครงการหนึ่งตำบลหนึ่งผลิตภัณฑ์ หรือ OTOP เป็นโครงการในนโยบายการพัฒนาเศรษฐกิจฐานรากของรัฐบาลไทยรักไทย ที่นำโดย ดร.ทักษิณ ชินวัตร เพื่อให้ชาวบ้านผลิตสินค้าที่มีอัตลักษณ์ จากทรัพยากรและวัฒนธรรมให้เป็นของดีประจำท้องถิ่นนั้นๆ เพื่อสร้างอาชีพและรายได้แก่คนในชุมชน ขณะที่ผ้าที่นำมาใช้ตัดเป็นเครื่องแต่งกายสำหรับเดินแฟชั่นโชว์ คือ ผ้าครามจังหวัดสกลนคร ซึ่งเป็นสินค้าวัฒนธรรมและภูมิปัญญาชาวบ้านที่สร้างชื่อเสียงให้กับ จ.สกลฯ เป็นอย่างมาก ข่าวการเมืองวัฒนธรรมคุณภาพชีวิตเพื่อไทยsoft powerจิราพร สินธุไพรนพ.สุรพงษ์ สืบวงศ์ลีสาธารณสุขติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/z1srjHg5nKg/95662,2021_10_28
'วาฤทธิ์' 15 ปี ที่ถูกยิงหน้า สน.ดินแดงเสียชีวิตแล้ว,"Submitted on Thu, 2021-10-28 16:14'วาฤทธิ์' เยาวชน 15 ปีที่ถูกยิงหน้าสน.ดินแดงเมื่อ 16 ส.ค.2564 เสียชีวิตแล้วที่โรงพยาบาลหลังรักษาตัวอยู่กว่า 2 เดือน แอมเนสตี้จี้แม้ผู้เสียหายจะเสียชีวิตแล้วการดำเนินคดีและลงโทษผู้กระทำความผิดจะต้องเดินหน้าต่อไป ด้านรอง ผกก.สืบสวนสน.ดินแดงแจงสำนวนส่งไป บช.น.แล้ววันนี้แต่ยังไม่ทราบว่า บช.น.จะมีการขยายผลเพิ่มจากผู้ต้องหาที่จับได้เมื่อกันยายนที่ผ่านมาอย่างไร ภาพจากกล้องวงจรปิดบริเวณหน้าสน.ดินแดงด้านถนนมิตรไมตรีที่ถ่ายจังหวะวาฤทธิ์ สมน้อยถูกยิงล้มลงได้ 28 ต.ค.2564 แอมเนสตี้ อินเตอร์เนชั่นแนล ประเทศไทย ทวีตรายงานว่าได้รับแจ้งจากนิภาพร สมน้อย แม่ของวาฤทธิ์ สมน้อย เยาวชนอายุ 15 ปี ที่ถูกยิงบริเวณหน้า สน.ดินแดง เมื่อคืนวันที่ 16 ส.ค.2564 ระหว่างมีการชุมนุมทางการเมืองย่านดินแดง ได้เสียชีวิตแล้วหลังจากทำการรักษาเป็นเวลากว่า 2 เดือนในไอซียูของโรงพยาบาลราชวิถี วาฤทธิ์อยู่ในอาการโคม่ามาตลอดจากการถูกยิงเข้าที่บริเวณลำคอด้านซ้าย และกระสุนยังคงค้างอยู่บริเวณก้านสมอง 1 นัด และพบกระดูกต้นคอซีกที่ 1 และ 2 แตก ปิยนุช โคตรสาร ผู้อำนวยการแอมเนสตี้ อินเตอร์เนชั่นแนล ประเทศไทย เผยว่า ขอแสดงความเสียใจอย่างสุดซึ้งต่อครอบครัวของเยาวชนที่เสียชีวิตในครั้งนี้ และเน้นย้ำว่า การใช้กระสุนจริงกับผู้ชุมนุมเป็นเรื่องที่น่ากังวลอย่างยิ่ง ทางการไทยต้องสอบสวนอย่างเร่งด่วนต่อการยิงผู้ชุมนุมที่เป็นเด็กและเยาวชนที่เกิดขึ้นบริเวณสามเหลี่ยมดินแดง รวมทั้งการใช้อาวุธปืนอย่างไม่ชอบด้วยกฎหมายทุกกรณี เจ้าหน้าที่ตำรวจต้องคุ้มครองสิทธิของผู้ชุมนุมโดยสงบ ไม่ให้ถูกแทรกแซงหรือถูกกระทำด้วยความรุนแรงจากบุคคลที่สามด้วย “แม้เยาวชนที่ถูกยิงได้เสียชีวิตไปแล้ว แต่กระบวนการในการสืบสวนสอบสวนเพื่อค้นหาความจริงต่อเหตุการณ์ที่เกิดขึ้นก็ยังคงต้องดำเนินการต่อไป ทางการไทยต้องสอบสวนสถานการณ์ที่เกิดขึ้น และให้นำตัวผู้กระทำอันตรายทางร่างกายที่เกิดขึ้นกับผู้ชุมนุมหรือผู้รับผิดชอบต่อเหตุการณ์ดังกล่าวเข้ารับการไต่สวนและลงโทษตามกระบวนการยุติธรรม” ส่วนความคืบหน้าเกี่ยวกับคดี พ.ต.ท.โสภณ แย้มชมชื่น รอง ผกก.(สอบสวน) สน.ดินแดง ให้ข้อมูลกับประชาไทว่า ขณะนี้สำนวนคดีได้ส่งต่อให้ทางผู้กำกับนำสำนวนให้กองบัญชาการตำรวจนครบาลวันนี้ แต่ตนไม่ทราบผลการสืบสวนสอบสวนขยายผลหลังจากที่เมื่อ 30 ก.ย.2564 ทาง บช.น.แถลงข่าวการจับกุมชุติพงษ์ ทิศกระโทก หรือแบงก์ อายุ 28 ปี 1 ในผู้ต้องหาได้ พ.ต.ท.โสภณเท่าที่ตนทราบทางผู้ต้องหารับแค่ว่าตนเข้าไปในพื้นที่เกิดเหตุเองคนเดียว ส่วนหลังจากนี้ทาง บช.น.จะมีการสืบสวนขยายผลอย่างไรตนก็ไม่ทราบ ตร.จับคนยิงเด็กอายุ 15 ปีหน้า สน.ดินแดงได้ 1 คนหลังผ่านมา 47 วัน ครอบครัวเด็ก 2 คนส่งหลักฐานเหตุลูกตัวเองโดนยิงให้ตำรวจดินแดงหวังติดตามคนร้ายให้ได้ ตามการแถลงของพล.ต.ต.ปิยะ ต๊ะวิชัย ในฐานะรองผู้บัญชาการตำรวจนครบาล(ผบช.น.) และรองโฆษก บช.น.เมื่อ 30 ก.ย. ระบุว่าชุติพงษ์ถูกจับกุมตามหมายจับที่ศาลอาญาออกให้เมื่อวันที่ 27 ก.ย.2564 ในความผิดฐานร่วมกันพยายามฆ่า, ยิงปืนในเมืองและหมู่บ้าน ทางสาธารณะโดยไม่มีเหตุอันควร และมีอาวุธปืนและเครื่องกระสุนปืนในครอบครองโดยไม่ได้รับอนุญาต หลังจากชุติพงษ์หลบหนีจากที่พักย่านดินแดงไปอยู่ที่จังหวัดกาญจนบุรีกว่า 1 เดือน ชุติพงษ์ ทิศกระโทก ภาพจากแฟนเพจ Police TV จากการแถลงครั้งนั้นของ พล.ต.ต.ปิยะ เบื้องต้นผู้ต้องหาให้การปฏิเสธ แต่ยอมรับว่าเป็นคนเดียวกับที่ปรากฏในภาพกล้องวงจรปิด ทางเจ้าหน้าที่สืบสวนสอบสวนจะรวบรวมพยานหลักฐานอื่นๆ เพื่อดำเนินคดีกับผู้ต้องหารายนี้และรายอื่นๆ ที่ร่วมกันกระทำผิดอีก 3-4 คน พล.ต.ต.ปิยะตอบปฏิเสธว่าทางตำรวจไม่ได้มีความเกี่ยวข้องกับผู้ก่อเหตุหลังมีนักข่าวตั้งคำถามในการแถลงข่าวว่าผู้ก่อเหตุมีความเกี่ยวข้องกับตำรวจอย่างไรหรือไม่ กมธ.การเมืองฯ เปิดหลักฐานคดีเด็ก 2 คนถูกยิงม็อบดินแดง ชี้หลังเกิดเหตุพบกลุ่มชายฉกรรจ์คล้ายผู้ก่อเหตุใน สน.ดินแดง ก่อนหน้าที่ตำรวจจะจับกุมผู้ต้องหาได้ราว 2 สัปดาห์ เมื่อวันที่ 17 ก.ย. 64 ณัฐชา บุญไชยอินสวัสดิ์และ พ.ต.ต.ชวลิต เลาหอุดมพันธ์ ในฐานะคณะทำงานแสวงหาข้อเท็จจริง ของคณะกรรมาธิการการพัฒนาการเมือง การสื่อสารมวลชน และการมีส่วนร่วมของประชาชน เปิดรายงานของ ซึ่งการเปิดเผยหลักฐานภาพกล้องวงจรปิดทำให้เห็นเหตุการณ์ที่เกิดขึ้น ในการแถลงข่าวครั้งนั้นกล่าวถึงเหตุการณ์ที่ธนพล เยาวชนอายุ 14 ปี ถูกกลุ่มชายฉกรรจ์รุมทำร้ายขณะขี่จักรยานยนต์มารับเพื่อนในที่ชุมนุมขณะผ่านบริเวณปากซอยประชาสงเคราะห์ 14 ธนพลถูกยิงด้วยกระสุนจริงทะลุไหล่ นอกจากนั้นยังมีเหตุการณ์ของวาฤทธิ์ เยาวชนอายุ 15 ปี(เหตุเดียวกับที่รองโฆษก บช.น.แถลงวันนี้) ที่ถูกยิงโดยกลุ่มชายฉกรรจ์บนฟุตปาธบนถนนมิตรไมตรีช่วงหน้าสน.ดินแดงและขณะเกิดเหตุยังมีวิดีโอที่ถ่ายเห็นภาพบุคคลยิงปืนออกมาจากด้านในสน.ดินแดงโดยที่ไฟส่องสว่างของอาคารสถานีดับอยู่ ทางคณะทำงานฯ ตั้งข้อสังเกตว่าเป็นกลุ่มเดียวกัน เนื่องจากภาพกล้องวงจรปิดทำให้เห็นเส้นทางในการเข้าออกพื้นที่ก่อเหตุซึ่งมีความเชื่อมโยงกัน นอกจากนั้นทางคณะทำงานฯ ยังระบุอีกว่า หลังเกิดเหตุทั้ง 2 เหตุการณ์นี้ยังพบว่ามีกลุ่มชายฉกรรจ์กลุ่มหนึ่งปรากฏตัวในบริเวณข้างในรั้วของ สน.ดินแดง ซึ่งมีลักษณะคล้ายกับผู้ก่อเหตุยิงเยาวชนทั้ง 2 คนด้วย ณัฐชา บุญไชยอินสวัสดิ์(ซ้าย) และ พ.ต.ต.ชวลิต เลาหอุดมพันธ์ (ขวา) ขณะกำลังอธิบายถึงภาพของกลุ่มชายฉกรรจ์คล้ายผู้ก่อเหตุยิงเด็ก 2 คนในบริเวณรั้ว สน.ดินแดงหลังเกิดเหตุในคืนวันที่ 16 ส.ค.2564 ข่าวการเมืองสิทธิมนุษยชนปิยนุช โคตรสารแอมเนสตี้ อินเตอร์เนชั่นแนล ประเทศไทยปิยะ ต๊ะวิชัยวาฤทธิ์ชุติพงษ์ ทิศกระโทกสน.ดินแดง#ม็อบ16สิงหามิตรไมตรีณัฐชา บุญไชยอินสวัสดิ์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/v2HGFR3S8vo/95661,2021_10_28
'สมพงษ์' ลาออกหัวหน้า 'เพื่อไทย'-เปิดตัว 'แพทองธาร' นั่งเก้าอี้ ที่ปรึกษาฯ ชูวิสัยทัศน์ 3 ปฏิรูป,"Submitted on Thu, 2021-10-28 15:57ภาพปก : สมพงษ์ อมรวิวัฒน์ อดีตหัวหน้าพรรคเพื่อไทย (ซ้าย)-แพทองธาร ชินวัตร (ขวา) ประธานที่ปรึกษาด้านการมีส่วนร่วมและนวัตกรรม พรรคเพื่อไทย สมพงษ์ อมรวิวัฒน์ ประกาศที่งานประชุมใหญ่สามัญพรรคเพื่อไทย จ.ขอนแก่น ลาออกจากหัวหน้าพรรค ส่งไม้ต่อให้คนรุ่นใหม่ ก่อนมีเซอร์ไพร์ส เปิดตัว ‘แพทองธาร ชินวัตร’ ลูกสาวอดีตนายกทักษิณ เป็นคณะที่ปรึกษาด้านการมีส่วนร่วมและนวัตกรรม พร้อมร่วมเวทีแสดงวิสัยทัศน์ 3 ปฏิรูป ซอฟต์พาวเวอร์ การศึกษา และเทคโนโลยี แพทองธาร ชินวัตร (กลาง สวมสูทขาว) ปธ.ที่ปรึกษาด้านการมีส่วนร่วมและนวัตกรรม พรรคเพื่อไทย 28 ต.ค. 64 ทีมสื่อพรรคเพื่อไทย รายงานวันนี้ (28 ต.ค.) พรรคเพื่อไทยจัดประชุมใหญ่สามัญประจำปี 2564 ณ ศูนย์ประชุมและแสดงสินค้านานาชาติ จังหวัดขอนแก่น โดยตั้งแต่เวลา 9.30-12.00 น. พรรคเพื่อไทย จัดเสวนาหัวข้อ “พรุ่งนี้เพื่อไทย : เพื่อชีวิตใหม่ของประชาชน” ซึ่งจะเป็นการปลุกความหวัง คืนความฝันให้พี่น้องประชาชนอีกครั้ง” ดึงนักการเมือง คนรุ่นใหม่ขึ้นปราศรัย แสดงวิสัยทัศน์กันอย่างคึกคัก เมื่อเวลาประมาณ 12.00 น. นายสมพงษ์ อมรวิวัฒน์ สมาชิกสภาผู้แทนราษฎร (ส.ส.) จ.เชียงใหม่ และหัวหน้าพรรคเพื่อไทย ขึ้นกล่าวบนเวที แสดงความเชื่อมั่นในจิตวิญญาณและจุดยืนประชาธิปไตยของพรรคเพื่อไทย รวมถึงบุคลากรซึ่งเป็นคนรุ่นใหม่ที่มีความรู้ความสามารถและมีศักยภาพ ในการสร้างประชาธิปไตยที่กินได้อีกครั้ง แก้ปัญหาให้พี่น้องประชาชนได้ สร้างความเชื่อมั่นและศักดิ์ศรีของประเทศให้กลับคืนมาอีกครั้ง เหมือนกับที่ประชาชนไว้วางใจ และสนับสนุนพรรคเพื่อไทย ให้ได้รับชัยชนะในการเลือกตั้งอันดับหนึ่งมาตลอด สมพงษ์ อมรวิวัฒน์ สมาชิกสภาผู้แทนราษฎร (ส.ส.) จ.เชียงใหม่ พรรคเพื่อไทย สมพงษ์ เชื่อมั่นว่า พรรคเพื่อไทยพร้อมเดินหน้าไปในทิศทางที่มุ่งให้ความสำคัญในการสร้างพลังแห่งอนาคตให้กับประชาชน สร้างโอกาสและพัฒนาศักยภาพในการรู้ คิดทางปัญญา คืนศักดิ์ศรีและเสรีภาพประชาชน สร้างวันพรุ่งนี้ให้เป็นอนาคต และความหวังของคนไทยทุกคน การจัดงานประชุมใหญ่ของพรรคเพื่อไทยวันนี้ ได้ผ่านการคิดอ่านและทำงานนโยบายมาเป็นแรมเดือน ถือได้ว่าพรรคเพื่อไทยอยู่ธีมของคนหนุ่มแข็งแกร่งสำหรับอนาคตที่จะก้าวไปข้างหน้า จึงขอใช้โอกาสนี้ลาออกจากตำแหน่งหัวหน้าพรรค เพื่อเปิดโอกาสให้คนรุ่นใหม่ เข้ามาทำหน้าที่ โดยตนจะขอสนับสนุนการทำงานด้านอื่นๆ ของพรรคต่อไป นายสมพงษ์ กล่าวขอบคุณ คณะกรรมการบริหาร ส.ส. และสมาชิกพรรคเพื่อไทย ที่ร่วมมือร่วมใจกันนำพาพรรคมาถึงจุดนี้บนเส้นทางประชาธิปไตย ซึ่งพรรคได้มีการปรับเปลี่ยนให้มีทีมที่ปรึกษาและคณะทำงานที่เป็นคนรุ่นใหม่เข้ามาทำงานมากขึ้น ซึ่งเชื่อมั่นว่าจะเป็นแนวทางที่พรรคจะนำความหวัง อนาคตที่สดใสและความเชื่อมั่นของประชาชนมาสู่ประเทศไทยอีกครั้ง โดยได้เพิ่มคณะที่ปรึกษาของพรรค ซึ่ง น.ส.แพทองธาร ชินวัตร ได้เข้ามารับตำแหน่งคณะที่ปรึกษาด้านการมีส่วนร่วมและนวัตกรรม พรรคเพื่อไทย .น.ส.แพทองธาร ชินวัตร คณะที่ปรึกษาด้านการมีส่วนร่วมและนวัตกรรม พรรคเพื่อไทย กล่าวว่า ขอบคุณหัวหน้าพรรคและผู้บริหารพรรคที่ได้มีการแต่งตั้งในครั้งนี้ โดยจะเป็นการเชื่อมต่อระหว่างรุ่นต่อรุ่นและความเข้าใจในแต่ละรุ่นให้มีความเข้าใจกันมากขึ้น ทั้งความคิด วัฒนธรรมและสิ่งแวดล้อมและการมีส่วนร่วมมีความสำคัญ มนุษย์ทุกคนที่อยู่ร่วมกันจะต้องมีความเข้าใจพื้นฐานทางความคิดของกันและกัน เราต้องพยายามเข้าใจรุ่นที่ไม่ใช่รุ่นเดียวกับเรา ความเข้าใจนี้จะทำให้เราอยู่ร่วมกันได้ด้วยความเข้าใจ และพรรคการเมืองที่เป็นตัวแทนของประชาชนจะต้องเป็นตัวแทนของคนทุกรุ่นทุกวัยด้วย แพทองธาร ชินวัตร บุตรสาวนายทักษิณ ชินวัตร และเป็นประธานที่ปรึกษาการมีส่วนร่วมและนวัตกรรม พรรคเพื่อไทย น.ส.แพทองธาร กล่าวว่า ทุกวันนี้เทคโนโลยีผ่านไปเร็วมาก มีนวัตกรรมต่างๆ มากมาย ในขณะที่เรานั่งอยู่ในที่นี้ นักวิทยาศาสตร์จากทุกมุมโลกกำลังคิดค้นนวัตกรรมใหม่ๆ แต่คนไทยกำลังพลาดในสิ่งใหม่ๆ เหล่านั้นและเด็กรุ่นใหม่ยังรู้สึกว่าพลาดโอกาสในเทคโนโลยีใหม่ๆ ที่เข้ามาโดยที่พวกเขาไม่มีโอกาสไขว้คว้าเทคโนโลยีใหม่ๆ เหล่านั้นได้สักที “ตัวดิฉันค่อนข้างโชคดีที่ได้ใกล้ชิดกับคุณพ่อ เพราะช่วงที่เกิดมาเป็นช่วงที่คุณพ่อประสบความสำเร็จในหน้าที่การงานแล้วและมีเวลาให้มากกว่าพี่ๆ เมื่อท่านไปอยู่ต่างประเทศก็มีเวลาไปหาบ่อยๆ ทุกเดือนหรือแทบจะเดือนเว้นเดือน ไปทุกครั้งก็ได้นั่งคุยแลกเปลี่ยนความคิดเห็น และได้รับรู้ความรู้สึกของคุณพ่อที่เป็นรุ่นเบบี้บูมเมอร์ แต่ท่านซึ่งสนใจเทคโนโลยีใหม่ ก็จะมีข้อมูลมาอัปเดตอยู่เสมอ หรือมีนักวิทยาศาสตร์เข้ามาคุยงานหรือธุรกิจ ก็ได้พูดถึงเทคโนโลยีที่ล้ำหน้าไปมาก จึงรู้สึกว่าเสียดายที่คนไทยไม่มีโอกาสไขว้คว้าเทคโนโลยีและนวัตกรรมใหม่ๆ เหล่านั้น จึงบอกกับตัวเองว่า ความรู้และโอกาสที่มีมานั้น อยากเข้ามามีส่วนร่วมกับพรรคเพื่อไทย เพื่อผลักดันคนรุ่นใหม่ให้มีโอกาส มีความหวังและทำฝันให้เป็นจริง” น.ส.แพทองธาร กล่าวว่า จากที่ได้สัมผัสการเมืองมาตั้งแต่ 8 ขวบ ตั้งแต่พ่อเป็นรัฐมนตรีว่าการกระทรวงการต่างประเทศ ตั้งแต่เป็นหัวหน้าพรรคพลังธรรม และต่อมาก็ได้ก่อตั้งพรรคไทยรักไทย ซึ่งมีโอกาสได้ติดตามลงพื้นที่ต่างจังหวัด และไปร่วมประชุมเอเปกในต่างประเทศ ตลอดเวลาแปลกใจและสงสัยว่า ทำไมท่านถึงทุ่มเททำงานโดยไม่รู้สึกเหน็ดเหนื่อยหรือท้อแท้บ้างหรือ แต่วันนี้เข้าใจแล้วว่าการไปพบและแก้ไขปัญหาช่วยพี่น้องประชาชนนั่นคือกำลังใจที่แท้จริงของท่าน น.ส.แพทองธาร กล่าวว่า แม้จะศึกษาจบจากคณะรัฐศาสตร์ จุฬาลงกรณ์มหาวิทยาลัย แต่ก็ได้เลือกเรียนต่อต่างประเทศด้านธุรกิจ เพราะไม่เคยคิดที่จะเป็นนักการเมือง เพียงแต่อยากให้คนรุ่นใหม่มีโอกาส เพราะภายใต้วิกฤต ทำให้เขาไม่รู้ว่าในอนาคตจะไปทางไหน จึงคิดว่าพรรคเพื่อไทยจะมีโอกาสเป็นพรรคการเมืองหลักและมีโอกาสเข้ามาแก้วิกฤตต่างๆ ของประเทศ ไม่ว่าจะเป็นวิกฤตการเมือง วิกฤตสังคมและที่สำคัญคือวิกฤตทางโอกาสของคนรุ่นใหม่ จึงตอบรับเป็นที่ปรึกษาของพรรคเพื่อไทยในด้านการมีส่วนร่วมและนวัตกรรม และตั้งใจอยากใช้ประสบการณ์ที่มีเข้าร่วมกับพรรคเพื่อไทยเพื่อพัฒนาโอกาสคนรุ่นใหม่ ให้มีความหวังมีความฝันและทำความฝันให้เป็นจริง น.ส.แพทองธาร กล่าวว่า สิ่งที่อยากปฏิรูปมี 3 เรื่องหลักๆ คือ 1. การปฏิรูปการศึกษา ที่ในปัจจุบันการบริหารจัดการยังด้อยกว่าประเทศอื่นๆ มาก เพราะการเข้าถึงเทคโนโลยียังน้อยมากๆ 2. การปฏิรูปเทคโนโลยีที่ต้องเข้าถึงให้ได้มากกว่านี้ เพราะเรื่องนี้อยู่ใกล้ตัวเรามากกว่าที่คิด ซึ่งคุณพ่อเคยบอกว่าเด็ก 10 ขวบจะต้องเรียนรู้การเขียนโปรแกรมได้แล้ว อีกทั้งเทคโนโลยีต่างๆ จะต้องรับรู้และเข้าถึง วันนี้คนไทยยังเข้าไม่ถึงอินเทอร์เน็ต ซึ่งเหตุการณ์การระบาดของโควิด-19 ที่ผ่านมาสะท้อนให้เห็นอย่างชัดเจน โดยเฉพาะการเรียนออนไลน์ซึ่งไม่มีความพร้อมและประชาชนจำนวนมากยังเข้าไม่ถึงอินเทอร์เน็ตและรัฐจะต้องลงทุนให้ประชาชนเข้าถึงมากกว่านี้ 3. ต้องส่งเสริมซอฟต์พาวเวอร์อย่างจริงจัง เหมือนญี่ปุ่นหรือเกาหลี ที่ทำมานานแล้ว โดยสิ่งสำคัญที่จะต้องมีคือ เสรีภาพทางความคิด ดังนั้นผู้นำของประเทศจะต้องมีหัวใจประชาธิปไตยอย่างแท้จริง ซึ่งซอฟต์เพาเวอร์ของคนรุ่นใหม่ จะมีทั้งเรื่องการกีฬา ออกแบบ การเขียนโปรแกรมต่างๆ ทั้งเกม บล็อกเชน บิตคอยน์ ที่จะต้องส่งเสริมให้ใช้ศักยภาพอย่างเต็มที่และสร้างกรอบความคิดความเข้าใจให้คนรุ่นใหม่รู้ว่าโลกทั้งใบคือโอกาสของเขา ถึงเวลาแล้วที่เราต้องก้าวไปข้างหน้า เพราะเทคโนโลยีก้าวเร็วกว่าเรามาก เรายังมีศักยภาพ มีคนรุ่นใหม่อีกมากที่ยังไม่มีโอกาสอย่างเต็มที่ เรามาช่วยกันผลักดันให้โอกาสเขากันเถอะเพราะเขาคืออนาคตของเราและเราต้องการให้ประเทศของเราเจริญก้าวหน้าต่อไป “ขอขอบคุณผู้สนับสนุนพรรคเพื่อไทยทุกท่าน ซึ่งดิฉันคิดว่าแนวคิดเหล่านี้จะพัฒนาให้พรรคเพื่อไทยกลายเป็นพรรคของประชาชนอย่างแท้จริง เป็นพรรคของประชาชนทุกรุ่น ทุกวัย ทุกฐานะทางสังคมและทุกภาคส่วน ไม่ว่าคนไทยจะคิดต่างกันอย่างไร เราทุกคนล้วนเป็นคนไทยด้วยกันและอยากเห็นประเทศของเราเจริญก้าวหน้าต่อไป ขอขอบคุณทุกท่านที่ให้การสนับสนุน จะตั้งใจทำงานอย่างเต็มที่ในฐานะที่ปรึกษา แม้จะไม่ใช่นักการเมือง แต่ก็ขอมุ่งมั่นตั้งใจทำงานด้วยใจจริงในฐานะคนไทยคนหนึ่ง ในฐานะลูกของคุณพ่อที่ไม่เคยลืมบุญคุณแผ่นดินไทย ไม่เคยลืมพี่น้องคนไทยที่ไม่เคยลืมท่าน และท่านก็ปรารถนาอย่างมากที่จะได้กลับมากราบแผ่นดินไทยอีกครั้ง กลับมากราบผู้มีพระคุณ” น.ส.แพทองธาร ทิ้งท้าย ข่าวการเมืองคุณภาพชีวิตเพื่อไทยสมพงษ์ อมรวิวัฒน์แพทองธาร ชินวัตรประชุมสามัญประจำปี 2564 พพรคเพื่อไทยขอนแก่นซอฟต์พาวเวอร์คนรุ่นใหม่การศึกษาเทคโนโลยีติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/ECb_rztICng/95660,2021_10_28
แอมเนสตี้ ร้องผู้นำกลุ่ม G20 จัดสรรวัคซีนโควิด-19 อย่างเป็นธรรมทั่วโลก,"Submitted on Thu, 2021-10-28 14:18แอมเนสตี้ อินเตอร์เนชั่นแนล แถลงก่อนประชุม G20 เรียกร้องให้ผู้นำในประเทศกลุ่ม G20 จัดสรรวัคซีนโควิด-19 ให้ประเทศต่างๆ อย่างเป็นธรรม ไม่กักตุนวัคซีน 28 ต.ค. 64 แอมเนสตี้ อินเตอร์เนชั่นแนล แถลงก่อนการประชุมสุดยอดกลุ่มประเทศเศรษฐกิจชั้นนำ 20 หรือ G20 ที่จะจัดขึ้น ณ กรุงโรม ประเทศอิตาลี ระหว่างวันที่ 30-31 ตุลาคมนี้ โดยระบุว่า การประชุมสุดยอดผู้นำ G20 ที่กรุงโรม ต้องไม่อยู่บนพื้นฐานความโลภ และความเห็นแก่ตัว และประกันให้มีการจัดสรรวัคซีนโรคโควิด-19 อย่างเป็นธรรมไปทั่วโลก เมื่อเดือนพฤศจิกายนปีที่แล้ว (2563) ผู้นำประเทศเศรษฐกิจชั้นนำของโลก 20 ประเทศ จัดการประชุมสุดยอดผู้นำ G20 ประจำปีทางออนไลน์ โดยเน้นการสนับสนุนการจัดสรรวัคซีนโรคโควิด-19 ให้กับประชาชนทุกคน อย่างไรก็ดี หนึ่งปีผ่านไป ประเทศมหาอำนาจในโลกยังคงไม่สามารถปกป้องชีวิตของประชาชนนับล้านคนได้ แต่เลือกที่จะกักตุนวัคซีน ส่งผลให้เกิดความขาดแคลนวัคซีน และส่งผลกระทบรุนแรงต่อประเทศที่เหลือในโลก ในปัจจุบัน ประเทศร่ำรวยกักตุนวัคซีนไว้แล้วประมาณ 500 ล้านโดส แอกเนส คาลามาร์ด เลขาธิการแอมเนสตี้ อินเตอร์เนชั่นแนลเผยว่า การจัดสรรวัคซีนเริ่มตั้งแต่เดือนธันวาคมปีที่แล้ว ทำให้ทั่วโลกที่ได้รับผลกระทบร้ายแรงจากโรคโควิด-19 เกิดความหวังว่าจะสามารถช่วยรักษาชีวิตประชาชนนับล้านคน อย่างไรก็ดี นับแต่การฉีดวัคซีนเข็มแรกในโลก อัตราการเสียชีวิตได้เพิ่มขึ้นจาก 1.3 ล้านคน เป็นเกือบ 5 ล้านคนในปี 2564 ทั้งนี้ เป็นผลมาจากการเข้าถึงวัคซีนที่ไม่เท่าเทียมอย่างสุดโต่ง “ยากที่จะเข้าใจถึงความโลภและความเห็นแก่ตัวที่อยู่เบื้องหลังการเสียชีวิตของประชาชนเหล่านี้ ในขณะที่สัดส่วนประชากรในประเทศ G20 ได้รับวัคซีนแล้วประมาณ 63% แต่ในประเทศที่มีรายได้ต่ำ และปานกลางค่อนไปทางต่ำ มีประชากรเพียง 10% ที่ได้รับวัคซีน สิ่งที่ผู้นำเหล่านี้ทำในปีที่ผ่านมามีแต่การกักตุน และสนับสนุนให้เกิดความขาดแคลนวัคซีนอย่างเต็มที่ โดยร่วมมือกับบริษัทยาขนาดใหญ่ การเสียชีวิตหลายล้านคนแสดงให้เห็นความเพิกเฉยอย่างสิ้นเชิงต่อชีวิตมนุษย์ น่ากลัวเป็นอย่างยิ่งที่เห็นผลกำไรสำคัญกว่าชีวิตคน และเป็นความเพิกเฉยอย่างสิ้นเชิงต่อพันธกรณีระดับโลก” ในปี 2563 ประเทศ G20 ได้สั่งซื้อล่วงหน้าและได้จัดซื้อวัคซีนโรคโควิด-19 ที่มีอยู่เกือบทั้งหมด ตั้งแต่ก่อนจะมีการอนุมัติให้ใช้วัคซีนเหล่านี้ด้วยซ้ำ หลายประเทศกักตุนวัคซีนมากถึงขนาดที่สามารถใช้ฉีดประชากรของตนเองได้หลายรอบด้วยกัน ในปี 2564 พวกเขายังคงกักตุนวัคซีนส่วนเกินต่อไป โดยเลือกที่จะเก็บไว้เฉยๆ แทนที่จะนำมาจัดสรรให้ประชาชนที่ต้องการวัคซีนเป็นอย่างมาก ในวันที่ 22 กันยายน 2564 แอมเนสตี้ อินเตอร์เนชั่นแนลเปิดตัวแคมเปญรณรงค์ระดับโลก “นับถอยหลัง 100 วัน” #100DayCountdown เพื่อเรียกร้องให้มีการปฏิบัติตามเป้าหมายขององค์การอนามัยโลกที่จะฉีดวัคซีน 40% ของประชากรในประเทศที่มีรายได้ต่ำและปานกลางค่อนไปทางต่ำภายในสิ้นปีนี้ แคมเปญนับถอยหลัง 100 วัน เรียกร้องให้รัฐบาลที่มีวัคซีนส่วนเกิน นำมาจัดสรรให้กับประเทศอื่นๆ ภายในสิ้นปีนี้ “ในขณะที่บางประเทศสัญญาที่จะนำวัคซีนมาจัดสรรใหม่ แต่หลายประเทศยังคงไม่กำหนดกรอบเวลาอย่างชัดเจน โดยบางประเทศเพียงแต่สัญญาว่าจะจัดสรรวัคซีนให้ภายในเดือนกันยายนปีหน้า” “ต้องมีการจัดสรรวัคซีนในตอนนี้ เพื่อประโยชน์สูงสุดของคนทุกคน โดยเฉพาะอย่างยิ่ง ถ้าเราต้องการให้มีการเปิดประเทศอีกครั้ง และช่วยให้เศรษฐกิจโลกฟื้นตัวอย่างเป็นธรรม เวลากำลังเหลือน้อยลงทุกที ถึงเวลาที่จะต้องดำเนินการในตอนนี้” แอกเนส คาลามาร์ดกล่าว ก่อนถึงการประชุม G20 แอมเนสตี้ อินเตอร์เนชั่นแนล รวมทั้งสมาชิกเครือข่ายพันธมิตรประชาชนเพื่อวัคซีน ขอเรียกร้องผู้นำกลุ่มประเทศ G20 ให้จัดสรรวัคซีนใหม่ โดยจะจัดกิจกรรมรณรงค์เพื่อสร้างแรงกดดันในการประชุมซึ่งจะมีขึ้นที่กรุงโรม ประเทศอิตาลี ในวันที่ 29 ตุลาคมนี้ ข่าวการเมืองคุณภาพชีวิตวัคซีนโควิด-19COVID-19G20 แอมเนสตี้ อินเตอร์เนชั่นแนลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/HM8COkouKg8/95659,2021_10_28
‘กรีนพีซ’ กังวลท่าทีของไทยใน COP26 ต่อการแก้วิกฤตสภาพภูมิอากาศ,"Submitted on Thu, 2021-10-28 13:57กรีนพีซ ประเทศไทย แสดงความกังวลท่าทีการเจรจาของไทย ต่อการแก้ปัญหาสภาพภูมิอากาศในที่ประชุม COP26 ที่ยังคงละเลยมิติความเป็นธรรมด้านสภาพภูมิอากาศ และการดำเนินแผนปลดระวางโรงไฟฟ้าถ่านหินที่ช้าเกินไปจนอาจไม่ทันการณ์ พร้อมเสนอใช้กลไก กมธ. ผลักดัน ‘วิกฤตสภาพอากาศ’ เป็นวาระหลัก 28 ต.ค. 64 กรีนพีซ ประเทศไทย รายงานเมื่อวันที่ 27 ต.ค. 64 สืบเนื่องจากการแถลงข่าวโดย นายวราวุธ ศิลปอาชา รัฐมนตรีวา่การกระทรวงทรัพยากรธรรมชาติและสิ่งแวดล้อม เรื่องกรอบท่าทีการเจรจาของไทยในการประชุมสมัชชาประเทศภาคีอนุสัญญาสหประชาชาติว่าด้วยการเปลี่ยนแปลงสภาพภูมิอากาศครั้งที่ 26 (COP26) ในวันที่ 27 ตุลาคม 2564 โดยระบุว่า พลเอกประยุทธ์ จันทร์โอชา นายกรัฐมนตรี จะเดินทางไปเขา้ร่วม COP26 และประกาศยุทธศาสตร์ระยะยาวในการพัฒนาที่ปล่อยก๊าซเรือนกระจกต่ำ (Long-term low greenhouse gas emission development strategies : LT-LEDS) ซึ่งคณะรัฐมนตรีมีมติเห็นชอบยุทธศาสตร์ระยะยาวฯ ดังกล่าวเมื่อวันที่ 19 ตุลาคม 2564 รวมถึงประกาศเป้าหมายความเป็นกลางทางคาร์บอน (Carbon Neutrality) เพื่อเป็นการแสดงวิสัยทัศน์และสื่อสารถึงความมุ่งมั่นของประเทศร่วมกับประชาคมโลกในการแก้ไขปัญหาการเปลี่ยนแปลงสภาพภูมิอากาศ กรีนพีซ ประเทศไทย ในฐานะเป็นเครือข่ายภาคประชาสังคม และองคก์รรณรงค์ด้านสิ่งแวดลอ้มที่เป็นอิสระ มีความเห็นต่อกรอบท่าทีการเจรจาของรัฐบาลไทยใน COP26 ดังต่อไปนี้ แผนดำเนินการของไทยยังคงละเลยมติคิวามเป็นธรรมด้านสภาพภูมิอากาศ (Climate Justice) การดำเนินงานภายใต้แผนแม่บทรองรับการเปลี่ยนแปลงสภาพภูมิอากาศ ปี พ.ศ. 2558-2593 ยุทธศาสตร์ชาติ 20 ปี พ.ศ. 2560-2579 แผนที่นำทางการลดก๊าซเรือนกระจก ปี พ.ศ. 2564-2573 (Nationally Determined Contribution) แผนการปรับตวัต่อการเปลี่ยนแปลงสภาพภูมิอากาศแห่งชาติปี พ.ศ. 2561-2580 (National Adaptation Plan : NAP) แผนกลยุทธ์การเจรจาความร่วมมือระหว่างประเทศแบบทวิภาคีและพหุภาคีด้านการเปลี่ยนแปลงสภาพภูมิอากาศ ปี 2565-2570 เป้าหมาย Net Zero Emission และยุทธศาสตร์ระยะยาวในการพัฒนาที่ปล่อยก๊าซเรือนกระจกต่ำ ทั้งหมดนี้ต่างละเลยมิติความเป็นธรรมด้านสภาพภูมิอากาศ (Climate Justice) ซึ่งอาจนำไปสู่ความขัดแย้งทางสังคมที่ทวีความรุนแรงขึ้น ความยากจน และโรคระบาดในอนาคต แผนปลดระวางโรงไฟฟ้าถ่านหินของไทยไม่ทันการณ์กับการต่อกรวิกฤตสภาพภูมิอากาศและแผนการพัฒนาที่ปล่อยก๊าซเรือนกระจกต่ำของไทย สาระสำคัญของยุทธศาสตร์ระยะยาวในการพัฒนาที่ปล่อยก๊าซเรือนกระจกต่ำของประเทศไทยที่มุ่งสู่การปล่อยก๊าซเรือนกระจกสูงสุดในปี พ.ศ. 2573 และปล่อยก๊าซเรือนกระจกสุทธิเป็นศูนย์ (Net zero GHG emission) โดยเร็วที่สุดภายในครึ่งหลังของศตวรรษนี้ รวมถึงมุ่งสู่ความเป็นกลางทางคาร์บอน (Carbon Neutrality) ภายในปี พ.ศ. 2608 นั้น ย้อนแย้งกับนโยบาย No New Coal จากข้อมูลของกรอบแผนพลังงานแห่งชาติ ซึ่งระบุว่าจะมีการกำหนดนโยบายที่ไม่เพิ่มปริมาณสัดส่วนการผลิตไฟฟ้าจากถ่านหิน และจะทยอยปลดระวางโรงไฟฟ้าที่ผลิตจากถ่านหิน และคาดว่าจะไม่มีไฟฟ้าที่ผลิตจากถ่านหินเข้าสู่ระบบตั้งแต่ปี พ.ศ. 2593 เป็นต้นไป ข้อเสนอจากรายงาน “ปลดระวางถ่านหินเพื่อการเปลี่ยนผ่านที่เป็นธรรมในประเทศไทย (Coal Phase-Out and Just Transition in Thailand)” โดยกองทุนแสงอาทิตย์ สถาบันเทคโนโลยีนานชาติสิรินธร มหาวิทยาลัยธรรมศาสตร์ มูลนิธินโยบายสุขภาวะ และกรีนพีซ ประเทศไทย ระบุว่า “รัฐบาลไทยสามารถปลดระวางถ่านหินได้อย่างเร็วที่สุดภายในปี 2570 หรืออย่างช้าที่สุดภายในปี 2580 หากรัฐบาลยังเพิกเฉยไม่เห็นความสำคัญก็จะไม่สามารถปลดระวางการใช้ถ่านหินได้เลยในอนาคต รัฐบาลไทยจะต้องมีจุดยืนที่จะปฏิเสธแนวทางการชดเชยคาร์บอน (carbon offset) ท่าทีการเจรจาของไทยใน COP26 นั้น นอกจากการสร้างความร่วมมือด้านสภาพภูมิอากาศกับประชาคมโลกในด้านเงินทุน การแลกเปลี่ยนเทคโนโลยี การแบ่งปันองค์ความรู้และการสร้างศักยภาพ รัฐบาลไทยต้องมีจุดยืนที่ชัดเจนโดยปฏิเสธแนวทางการชดเชยคาร์บอน (carbon offset) ที่เป็นเรื่องหลอกลวง และเปิดโอกาสให้ประเทศร่ำรวยและบรรษัทอุตสาหกรรมใช้ประโยชน์จากวัฏจักรคาร์บอนตามธรรมชาติ แย่งยึดที่ดินและทรัพยากรธรรมชาติในประเทศให้เป็นสินค้าแสวงผลกำไร แต่หลีกเลี่ยงภาระรับผิดต่อวิกฤตสภาพภูมิอากาศที่ตนก่อขึ้น ในวาระ COP26 กรีนพีซ ประเทศไทย เรียกร้องให้รัฐสภาไทยประกาศ “ภาวะฉุกเฉินสภาพภูมิอากาศ” ดังนี้ ใช้กลไกคณะกรรมาธิการ (กมธ.) รัฐสภาผลักดันประเด็น “วิกฤตสภาพภูมิอากาศ” เป็นวาระหลัก และผนวกข้อเสนอของภาคประชาชนในแผนการฟื้นฟูเศรษฐกิจที่ยั่งยืนและเป็นธรรม รวมถึงยอมรับและให้ความสำคัญกับองค์ความรู้และภูมิปัญญาชุมชนท้องถิ่นในการต่อกรกับวิกฤตสภาพภูมิอากาศ รับรองว่ามาตรการทางเศรษฐกิจและสังคมต่างๆ เพื่อฟื้นฟูผลกระทบจากโรคระบาดและ วิกฤตสภาพภูมิอากาศนั้นมุ่งส่งเสริมและปกป้องสิทธิมนุษยชน และเคารพศักดิ์ศรีของความเป็นมนุษย์ ตระหนักถึงการลดการปล่อยก๊าซเรือนกระจกเพื่อบรรลุเป้าหมาย 1.5 องศาเซลเซียส ตามข้อตกลงปารีส ต้องมีการเปลี่ยนแปลงเชิงระบบ (systemic change) และกลยุทธ์ที่โปร่งใสเพื่อลดการปล่อยก๊าซเรือนกระจกเป็นศูนย์อย่างแท้จริง (real zero) เริ่มจากการปลดระวางถ่านหินและปลดแอกเชื้อเพลิงฟอสซิล การปฏิวัติระบบอาหาร และลดนโยบายสนับสนุนการผลิตและบริโภคเนื้อสัตว์เชิงอุตสาหกรรม ตลอดจนยุติโครงการพัฒนาอุตสาหกรรมขนาดใหญ่ที่ก่อมลพิษ และเชื่อมโยงกับห่วงโซ่อุปทานของแหล่งสำรองเชื้อเพลิงฟอสซิลแห่งใหม่ ป้องกันการครอบงำของบรรษัทข้ามชาติเหนือสิทธิบัตรพันธุ์พืช พันธุ์สัตว์และสิ่งมีชีวิต ซึ่งจะทำลายศักยภาพการปรับตัวจากวิกฤตสภาพภูมิอากาศของเกษตรกรรายย่อย ชุมชนท้องถิ่น ชนเผ่าพื้นเมืองและกลุ่มชาติพันธุ์ คุ้มครองและสนับสนุนสิทธิชุมชนและประชาชนในการอนุรักษ์ฟื้นฟูระบบนิเวศทะเล พื้นที่ชุ่มน้ำและชายฝั่งที่เป็นรากฐานของเศรษฐกิจแบบเกื้อกูล (supportive economy) และแหล่งความมั่นคงทางอาหารของชุมชนและประเทศ ข่าวการเมืองคุณภาพชีวิตสิ่งแวดล้อมกรีนพีซ ประเทศไทยภาวะโลกร้อนวิกฤตสภาพอากาศCOP26ข้อตกลงปารีสโรงงานถ่านหินยุทธศาสตร์ชาติ 20 ปีกระทรวงทรัพยากรธรรมชาติและสิ่งแวดล้อมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/rUZqrQZf9rk/95658,2021_10_28
