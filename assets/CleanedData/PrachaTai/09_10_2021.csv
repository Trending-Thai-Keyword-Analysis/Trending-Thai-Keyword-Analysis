title,summary,link,published
เผยกรมชลฯ แจ้งชาวบ้านพร้อมจ่ายชดเชยโครงการผันน้ำยวม แต่ใน EIA กลับไม่มีระบุไว้ในบัญชี,"Submitted on Sat, 2021-10-09 13:10ทนายมูลนิธิศูนย์ข้อมูลชุมชนเผยกรมชลประทานส่งเจ้าหน้าที่แจ้งชาวบ้านท่าเรือพร้อมจ่ายค่าชดเชยผลกระทบจากโครงการผันน้ำยวม แต่ใน EIA กลับไม่มีระบุไว้ในบัญชี รองอธิบดีแจง 6 ประเด็นแก้ไขปรับปรุง 9 ต.ค. 2564 เว็บไซต์สำนักข่าวชายขอบ รายงานว่าเมื่อวันที่ 7 ต.ค. 2564 นางสาวเฉลิมศรี ประเสริฐศรี ทนายความจากมูลนิธิศูนย์ข้อมูลชุมชน ในฐานะทีมกฎหมายของเครือข่ายประชาชนลุ่มน้ำยวม เงา เมย สาละวิน เปิดเผยว่า ได้รับจดหมายตอบรับจากสำนักงานปลัดสำนักนายกรัฐมนตรี กรณีโครงการเพิ่มปริมาณน้ำต้นทุนเขื่อนภูมิพล (แนวส่งน้ำยวม) หรือ โครงการผันน้ำยวม โดยจดหมายดังกล่าวลงวันที่ 1 ต.ค. 2564 เนื้อหาระบุว่า ตามที่ท่านได้มีหนังสือคำร้อง ลงวันที่ 20 ก.ย. 2564 ขอให้พิจารณาทบทวนโครงการเพิ่มปริมาณน้ำต้นทุนให้เขื่อนภูมิพล แนวส่งน้ำยวมฯ นั้น สำนักงานปลัดสำนักนายกรัฐมนตรีได้ประสานส่งเรื่องให้กระทรวงทรัพยากรธรรมชาติและสิ่งแวดล้อม ซึ่งมีหน้าที่รับผิดชอบกรณีที่ได้มีหนังสือคำร้องดังกล่าวแล้ว ทนายความมูลนิธิศูนย์ข้อมูลชุมชนกล่าวว่า ก่อนหน้าที่มีกรณีร้องเรียน เกี่ยวกับรายงานผลกระทบสิ่งแวดล้อม (EIA) ของโครงการ ซึ่งกรมชลประทานได้ว่าจ้างให้มหาวิทยาลัยนเรศวรจัดทำ แต่ประชาชนในพื้นที่ได้ร้องเรียนว่า กระบวนการจัดทำ EIA โครงการดังกล่าวขาดการมีส่วนร่วม และพบว่าอาจจะมีการใช้ข้อมูลบางส่วนที่ไม่ถูกต้อง เช่น ชื่อและรูปบุคคลในรายงานที่ถูกอ้างอิง แต่รายงานดังกล่าวกลับได้รับความเห็นชอบจากคณะกรรมการผู้ชำนาญการผู้พิจารณารายงาน EIA แล้วทางเครือข่ายฯทราบว่า จะมีการนำรายงานดังกล่าวเข้าที่ประชุมของคณะกรรมการสิ่งแวดล้อมแห่งชาติ (กก.วล.) ในวันที่ 15 ก.ย. 2564 จึงได้ทำหนังสือไปยัง กก.วล. และคณะรัฐมนตรี (ครม.) ลงวันที่ 13 ก.ย. 2564 เพื่อแสดงจุดยืนคัดค้านไม่เห็นด้วยโครงการเพิ่มปริมาณน้ำต้นทุนให้เขื่อนภูมิพล และขอให้เลื่อนการพิจารณารายงานการประเมินผลกระทบสิ่งแวดล้อม ของ กก.วล.ออกไป โดยขอให้ส่งกลับรายงาน EIA ให้คณะกรรมการผู้ชำนาญการฯทบทวนการพิจารณารายงานให้ครอบคลุมในทุกมิติ แต่ก็ไม่เป็นผล เพราะ กก.วล. ที่มี พล.อ.ประวิตร วงษ์สุวรรณ รองนายกรัฐมนตรี เป็นประธาน ได้พิจารณาอนุมัติผ่านรายงานดังกล่าวไปในวันที่ 15 ก.ย. 2564 แล้ว และจะนำเข้าสู่ ครม.พิจารณาในเร็ว ๆ นี้ “เครือข่ายฯ ได้ทำหนังสือคัดค้านไปยังสำนักนายกรัฐมนตรี เพื่อให้พิจารณาระงับการนำ EIA เข้าพิจารณาโดย กก.วล.และคัดค้านโครงการฯ แต่หนังสือเพิ่งส่งกลับมายังเครือข่ายนั้น อ้างเฉพาะเรื่องคัดค้านโครงการ และยังระบุวันในเอกสารไม่ถูกต้อง เห็นได้ว่า โครงการมีการดำเนินการในลักษณะขาดการมีส่วนร่วมของประชาชนในพื้นที่ ข้อมูลใน EIA ก็อาจจะไม่ถูกต้อง และดูเหมือนจะเร่งรัดดำเนินการ ทางเราเป็นห่วงว่าการดำเนินการโครงการ ซึ่งจะใช้เงินลงทุนกว่า 7.1 หมื่นล้านบาท ทั้งๆ ที่ไม่มีความจำเป็นใดๆ และที่ผ่านมาเห็นได้ชัดว่า หน่วยงานได้เพิกเฉยต่อการมีส่วนร่วมและข้อห่วงกังวลของชุมชนในพื้นที่ ซึ่งส่วนใหญ่เป็นชนเผ่าพื้นเมือง ชาวไทยเชื้อสายกะเหรี่ยง ใน จ.ตาก จ.เชียงใหม่ และ จ.แม่ฮ่องสอน นี้ อาจจะก่อให้เกิดความเสียหายทั้งต่อชุมชนและทรัพยากรธรรมชาติสิ่งแวดล้อม” ทนายความกล่าว ทางด้านนางสาวมึดา นาวานารถ ประชาชนหมู่บ้านท่าเรือ อ.สบเมย จ.แม่ฮ่องสอน ซึ่งมีภูมิลำเนาอยู่ริมแม่น้ำยวม ใกล้กับจุดสร้างเขื่อนแม่น้ำยวม กล่าวว่าเมื่อวันที่ 28 กันยายน 2564 ได้มีเจ้าหน้าที่ซึ่งแนะนำตัวว่ามาจากกรมชลประทาน เดินทางมาที่หมู่บ้านท่าเรือ และถามหาพี่สาวของตน เนื่องจากตนเองขณะนี้ไม่ได้อยู่ที่หมู่บ้าน และที่หมู่บ้านไม่มีสัญญาณโทรศัพท์ เจ้าหน้าที่คณะดังกล่าวได้ขอถ่ายรูป บอกกับพี่สาวว่ารู้จักกับตนเป็นอย่างดี และเสนอค่าชดเชยให้ โดยแจ้งว่าบ้านของพี่สาวจะโดนน้ำท่วมจากการสร้างเขื่อน “ก่อนหน้านี้หลายปีที่ผ่านมา ทุกครั้งกรมชลประทานไม่เคยแจ้งว่าบ้านของพี่สาวจะโดนน้ำท่วม ในรายชื่อผู้ได้รับผลกระทบก็ไม่เคยมีระบุชื่อพี่สาว แต่ครั้งนี้กลับมาแจ้งว่าจะท่วมและจะชดเชยให้ รู้สึกแปลกใจมาก และอยากทราบว่าความจริงของผลกระทบจากโครงการนี้ ต่อพื้นที่ป่าอนุรักษ์ พื้นที่ชุมชน ใน 3 จังหวัด จะเป็นอย่างไรกันแน่ ที่สำคัญคือเจ้าหน้าที่ชุดนี้เข้ามาจากนอกพื้นที่ อ.สบเมย จ.แม่ฮ่องสอน ซึ่งเวลานี้ชาวบ้านไม่อยากให้คนข้างนอกเข้าออกเพราะต้องการป้องกันการแพร่ระบาดของไวรัสโควิด-19 และตอนที่ขอถ่ายรูปก็ให้ทุกคนถอดหน้ากากด้วย ทำให้ทุกคนรู้สึกกังวลใจเพิ่มอีก” นางสาวมึดา กล่าวและว่าล่าสุดวันนี้ทราบมาว่ามีคณะสำรวจโครงการเข้ามาในพื้นที่ บ้านแม่เงา อ.สบเมย ซึ่งที่ผ่านมาปิดชุมชนอย่างเข้มงวด การเข้ามาของคนนอกถือว่าไม่เคารพกฎของชุมชนเลย ก่อนหน้านี้นายเฉลิมเกียรติ คงวิเชียรวัฒน์ รองอธิบดีกรมชลประทานฝ่ายวิชาการ กล่าวว่า งบประมาณโครงการ 70,000 กว่าล้านบาท เมื่อสร้างเสร็จจะส่งประโยชน์ต่อประเทศอย่างมาก ในการศึกษาผลกระทบสิ่งแวดล้อม (EIA) ยืนยันว่าเป็นไปตามระเบียบการศึกษาที่มีกฎหมายคุมทุกระดับ รวมถึงการพิจารณาทางเลือกอื่นกรณีหากไม่มีโครงการนี้ ก็พบว่าไม่สามารถมีปริมาณน้ำมาทดแทนกันได้แบบมีนัยสำคัญต่อลุ่มเจ้าพระยาที่ดูแล 22 จังหวัด หรือกรณีการปรับปรุงเพิ่มประสิทธิภาพโครงการชลประทานเดิมที่ก่อสร้างมาเป็นเวลานาน และกรมชลฯก็ได้ดำเนินการควบคู่กันไป รวมถึงการปรับวิธีการปลูกข้าวเปียก-สลับแห้ง ซึ่งเป็นการพิจารณาทั้งด้านอุปสงค์ และอุปทาน รองอธิบดีกล่าวกับสื่อมวลชนอีกว่า ส่วนประเด็นที่มีการปรับปรุงแก้ไข อาทิ 1.กรมจะสนับสนุนงบประมาณให้กรมป่าไม้ และกรมอุทยานแห่งชาติสัตว์ป่าและพันธุ์พืชปลูกป่าเพิ่ม 2 เท่า หรือประมาณ 7 พันไร่ 2.ประชาชนที่ได้รับผลกระทบ จำนวน 29 ราย 34 แปลง จะมีการชดเชยอย่างเป็นธรรมตามที่กฎหมายกำหนด 3.ด้านพันธุ์สัตว์น้ำ ได้ร่วมกับกรมประมงศึกษาระบบนิเวศและแนวทางแก้ไข จะมีการทำบันไดทางผ่านปลาเพื่อการอนุรักษ์ การป้องกันสัตว์น้ำข้ามลุ่มโดยระบบการยับยั้งปลาด้วยคลื่นเสียง การติดตั้งระบบรวบไข่ปลาจมและไข่ปลาลอยออกจากสถานีสูบน้ำ เป็นต้น 4.ออกแบบเขื่อนโดยให้ความสำคัญกับธรณีวิทยา ระบบสูบน้ำจะลึกลงไปใต้ผิวดิน 30 เมตร จึงไม่มีผลกระทบต่อตลิ่ง 5.การออกแบบปากอุโมงค์ทางน้ำออก ที่บ้านแม่งูด อ.ฮอด จ.เชียงใหม่ รวมถึงการปรับปรุงลำห้วยเพื่อเพิ่มประสิทธิภาพการไหลของน้ำ จะไม่กระทบต่อประชาชนห้วยแม่งูด สำหรับพื้นที่ 5 ไร่ใช้สร้างอาคารสลายพลังงาน จะชดเชยให้ผู้ได้รับผลกระทบอย่างเป็นธรรม และ 6.พื้นที่กองวัสดุจะมีการป้องกันไม่ให้กระทบต่อระบบนิเวศ และว่าเขื่อนน้ำยวม เป็นเขื่อนหินถมดาดคอนกรีตกักเก็บน้ำ 68.74 ล้านลบ.ม. อุโมงค์ส่งน้ำยาว 61.52 กิโลเมตร จะผันน้ำในช่วงฤดูฝน ตั้งแต่เดือนมิถุนายน-มกราคม ไม่ผันในช่วงฤดูแล้ง ข่าวสังคมสิทธิมนุษยชนคุณภาพชีวิตสิ่งแวดล้อมโครงการเพิ่มปริมาณน้ำต้นทุนเขื่อนภูมิพลโครงการผันน้ำยวมมูลนิธิศูนย์ข้อมูลชุมชนสำนักข่าวชายขอบติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/kjRUv3TECjw/95387,09_10_2021
กรุงเทพโพลชี้คนสุขภาพจิตแย่เพราะกลัวโควิด-19 ระบาดระลอกใหม่,"Submitted on Sat, 2021-10-09 12:55กรุงเทพโพลสำรวจ 1,159 คน ส่วนใหญ่ 51.6% ชี้เรื่องที่ทำให้สุขภาพจิตแย่ มากที่สุดในปีนี้ คือ กลัวโควิด-19 ระบาดระลอกใหม่ 50.2% เห็นว่าสุขภาพจิตแย่กว่าเดิมเมื่อเทียบกับปีที่ผ่านมา 9 ต.ค. 2564 เนื่องในวันที่ 10 ต.ค. ของทุกปีเป็นวันสุขภาพจิตโลก กรุงเทพโพลโดยมหาวิทยาลัยกรุงเทพจึงสำรวจความคิดเห็นประชาชนเรื่อง “สุขภาพจิตคนไทยวันนี้ เป็นอย่างไร” โดยเก็บข้อมูลจากประชาชนทั่วประเทศ จำนวน 1,159 คน พบว่า เรื่องที่ทำให้สุขภาพจิตแย่ ทำให้เครียด วิตกกังวลมากที่สุด ในปีนี้พบว่า ส่วนใหญ่ร้อยละ 51.6 กลัวโควิด-19 ระบาดระลอกใหม่ รองลงมาร้อยละ 44.9 กลัวติดโควิด-19 ร้อยละ 43.1 รายได้ไม่พอจ่าย เป็นหนี้เป็นสิน และร้อยละ 31.7 ปัญหาการเรียน ลูกหลานเรียนช้า คุณภาพการศึกษา เมื่อถามว่า “ในภาพรวม สุขภาพจิต ความเครียด ความวิตกกังวล เป็นอย่างไร เมื่อเทียบกับปีที่ผ่านมา” พบว่า ส่วนใหญ่ร้อยละ 50.2 เห็นว่าแย่กว่าเดิม ส่วนร้อยละ 41.9 เห็นว่าเหมือนเดิม ขณะที่ร้อยละ 7.9 เห็นว่าดีกว่าเดิม ส่วนกิจกรรมที่ทำเพื่อคลายความเครียด ความวิตกกังวล หลังมาตรการผ่อนคลายของ ศบค. ที่ผ่านมาพบว่า กลุ่มตัวอย่างร้อยละ 22.9 ไปเล่นกีฬา วิ่งออกกำลังกายในสวนสาธารณะต่างๆ รองลงมาร้อยละ 17.2 ไปเดินเล่น ช้อปปิ้งในห้างสรรพสินค้า และร้อยละ 16.0 ไปเสริมสวย ทำเล็บ ตัดผม ขณะที่ร้อยละ 44.9 อยู่บ้านไม่ไปไหน กลัวติดโควิด-19 สุดท้ายเมื่อถามว่าปัจจุบันท่านปรับตัวในการใช้ชีวิตกับสถานการณ์ของโควิด-19 ได้มากน้อยเพียงใดพบว่า ส่วนใหญ่ร้อยละ 91.1 ปรับตัวได้ค่อนข้างมากถึงมากที่สุด ขณะที่ร้อยละ 8.9 ปรับตัวได้ค่อนข้างน้อยถึงน้อยที่สุด ข่าวสังคมคุณภาพชีวิตกรุงเทพโพลโพลสุขภาพจิตCOVID-19ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/Mkvix7qxzHg/95386,09_10_2021
สมชาย ปรีชาศิลปกุล: กระบวนการยุติธรรมอันต่ำทราม,"Submitted on Sat, 2021-10-09 08:30สมชาย ปรีชาศิลปกุล8 ตุลาคม 2564 ในฐานะนักเรียนกฎหมายคนหนึ่ง ผมมีความเห็นส่วนตัวว่ากระบวนการยุติธรรมได้ตกอยู่ในห้วงเวลาอันต่ำทรามอย่างชัดเจน เราได้เห็นการปฏิบัติ/บังคับใช้/การตีความของเจ้าหน้าที่รัฐ ซึ่งล้วนแล้วแต่ทำให้กฎหมายกลายเป็นเครื่องมือในการคุกคามและปราบปรามประชาชน มุ่งปฏิบัติตามคำสั่ง นโยบาย หรืออะไรก็ตาม โดยไม่ได้มีการให้ความสำคัญต่อหลักการหรือความรู้ทางกฎหมาย แม้จะเป็นหน่วยงานที่ได้รับการยกย่องว่ามีความเป็นกลาง มีความบริสุทธิ์ผุดผ่อง อุดมไปด้วยผู้มีความรู้ทางกฎหมาย แต่เมื่อพิจารณาจากการปฏิบัติหน้าที่ก็ไม่ได้แสดงให้เห็นถึงสิ่งที่ชอบอวดอ้างแต่อย่างใด ถามจริง ๆ เถิดคิดว่าการทำหน้าที่ที่ทำไปสอดคล้องกับหลักวิชาที่ร่ำเรียนมาหรือ ถามจริง ๆ เถิดยังภูมิใจกับหน้าที่การงานที่ทำกันอยู่หรือ ถามจริง ๆ เถิดว่ายังกล้ามองตาของผู้คน ลูกหลาน หรือคนรอบข้างได้อยู่หรือ ในบางห้วงเวลา อาจพอมีประกายแสดงให้เห็นถึงการรู้ผิดชอบชั่วดีต่อหน้าที่ในวิชาชีพของบุคคลที่อยู่ในแวดวงนี้ ซึ่งจะช่วยประคับประคองความยุ่งยากของสังคมไทยไม่ให้ถลำลึกลงไปมากยิ่งขึ้น แต่ครั้งพอนานวันเข้าก็กลับเป็นไปในด้านตรงกันข้าม เราได้เห็นความต่ำทรามเกิดขึ้นซ้ำแล้วซ้ำเล่า เวรกรรมมีจริงหรือไม่ก็ไม่อาจหยั่งรู้ได้ แต่พึงตระหนักไว้เถิดว่า “พวกท่าน” คือส่วนหนึ่งที่ทำให้กระบวนการยุติธรรมต่ำทรามลง หมายเหตุ เพื่อน พ้อง น้อง พี่ ครูบาอาจารย์ ลูกศิษย์ลูกหา หรือใครก็ตามที่ร่วมหัวจมท้ายกับกระบวนการยุติธรรมอันต่ำทราม จะเลิกการติดต่อก็ขอให้กระทำได้เลยครับ เพราะผมก็รู้สึกลำบากใจเป็นอย่างมากที่จะต้องติดต่อพูดคุยกับ “พวกท่าน” ด้วยเช่นกัน เผยแพร่ครั้งแรกใน: เฟสบุ๊ค ศูนย์วิจัยฯ มหาวิทยาลัยหน้าบางแห่งหนึ่ง บทความการเมืองสิทธิมนุษยชนสมชาย ปรีชาศิลปกุลกระบวนการยุติธรรมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/apZ8eIbUrIQ/95385,09_10_2021
ปิยบุตร แสงกนกกุล: รำลึก 6 ตุลา,"Submitted on Sat, 2021-10-09 08:30ปิยบุตร แสงกนกกุล เราจะรำลึกเหตุการณ์ 6 ตุลา 2519 ได้อย่างไร ถ้าไม่พูดถึงประเด็นสถาบันกษัตริย์? เราจะพูดถึงเหตุการณ์ 6 ตุลา 2519 ในปีนี้ ครบรอบ 45 ปีได้อย่างไร โดยไม่พูดถึงการชุมนุมของเยาวรุ่น #ราษฎร ที่หนึ่งในสามข้อเรียกร้องของพวกเขา คือ ปฏิรูปสถาบันกษัตริย์? เราจะรำลึกถึงเหตุการณ์ 6 ตุลา 2519 โดยไว้อาลัยให้กับวีรชนผู้เสียชีวิต บาดเจ็บ ติดคุก ได้รับผลกระทบ แต่เพียงอย่างเดียว แล้วแยกย้าย ปีหน้าก็กลับมารำลึกกันใหม่ทุกปี โดยไม่พูดถึง “ต้นตอของปัญหา” โดยไม่รณรงค์ปฏิรูปสถาบันกษัตริย์ ไม่รณรงค์ยกเลิกมาตรา 112 ไม่รณรงค์ปฏิรูปศาล ปฏิรูปกองทัพ ได้อย่างไร? นับตั้งแต่ คสช. ก่อรัฐประหาร 22 พฤษภาคม 2557 และสืบทอดอำนาจจนถึงปัจจุบัน มีการเปลี่ยนแปลงกฎเกณฑ์ที่เกี่ยวกับสถาบันกษัตริย์จำนวนมาก จนทำให้ระบอบการปกครองมีลักษณะโน้มเอียงไปในทาง “สมบูรณาญาสิทธิราชย์จำแลง” มากกว่า Constitutional Monarchy หากตำแหน่งแห่งที่และกฎเกณฑ์ต่างๆ ที่เกี่ยวกับสถาบันกษัตริย์ยังเป็นเช่นนี้ หากศาลยังเป็นเช่นนี้ หากกองทัพยังเป็นเช่นนี้ หากคนก่อรัฐประหาร คนฆ่าประชาชนที่คิดต่างกับรัฐไทย ยังคงลอยนวลอยู่เช่นนี้ #6ตุลา ก็ยังคงกลับมา “ฉายหนังซ้ำ” ได้อีกเสมอ การรำลึก 6 ตุลา 19 จึงจำเป็นต้องพูด รณรงค์ ผลักดัน #ปฏิรูปสถาบันกษัตริย์ ศาล กองทัพ ที่มา: Facebook Piyabutr Saengkanokkul - ปิยบุตร แสงกนกกุล บทความการเมืองสิทธิมนุษยชน6 ตุลา 19ปฏิรูปสถาบันกษัตริย์ปฏิรูปกระบวนการยุติธรรมปฏิรูปกองทัพปิยบุตร แสงกนกกุลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/QhJtF14Tugk/95384,09_10_2021
45 ปี 6 ตุลา 19 : บทเรียนจากอดีตที่ชนชั้นนำไทยไม่ยอมเรียนรู้ ในวันที่โลกไม่เหมือนเดิม,"Submitted on Sat, 2021-10-09 08:19ธนาธร จึงรุ่งเรืองกิจ 6 ตุลา 2519 นี่คือผลของการผลักเขาออกไปเเล้วไม่มีใครได้อะไร เราต้องส่งเสียงไปถึงชนชั้นนำ ส่งเสียงไปถึงกลุ่มอภิสิทธิ์ชนที่ถือครองอำนาจในประเทศนี้ ว่าโลกมันเปลี่ยนไปเเล้ว จิตวิญญาณของยุคสมัยมันเปลี่ยนไปเเล้ว ผู้คนในสังคมสามารถเข้าถึงข้อมูลข่าวสาร ได้รวดเร็วฉับไว ไม่มีทางที่คุณจะฉีกประวัติศาสตร์หน้าใดหน้าหนึ่งจากสังคมไทยได้อีก เหมือนที่ยุคหนึ่งคุณทำให้ประชาชน ลืมเหตุการณ์ 6 ตุลา ไป เหตุการณ์ 6 ตุลาไม่เคยอยู่ในหนังสือเรียน 24 มิถุนา 2475 ไม่เคยอยู่ในหนังสือเรียน พวกเขาต้องการลบประวัติศาสตร์เหล่านี้ออกไป แล้วเขียนเล่านิทานว่าประเทศไทยมีความสุขสงบ เเต่ภายใต้ความสุขสงบที่ชนชั้นนำให้เราเชื่อ มันเต็มไปด้วยความอยุติธรรม ความเอารัดเอาเปรียบระหว่างชนชั้น คุณต้องปรับตัวตามโลกที่เปลี่ยนไป อะไรที่มันไม่สามารถปรับตัวตามโลกได้มันก็ต้องย่อมหายไปตามธรรมชาติ ยุคนี้เป็นยุคที่มีคดีความทางการเมืองมากที่สุด มีการถูกตั้งข้อหาคดีชุมนุม คดี 112 คดี พ.ร.บ.โรคระบาด เรียกว่ามีคดีทางการเมืองที่มากที่สุด มากกว่ายุคสมัยใด มันเเสดงให้เห็นว่าชนชั้นนำกำลังหวาดกลัวเเละไม่รู้จะจัดการกับคลื่นกระเเสความคิดใหม่อย่างไร สิ่งที่ทำคือไล่ฟ้อง ไล่จับ ไล่ขังประชาชน การทำเเบบนี้ยิ่งจะทำให้เกิดความโกรธแค้น ยิ่งจะทำให้พวกเขาสุดโต่ง ซึ่งไม่ใช่วิธีที่ดี และแสดงให้เห็นว่ารัฐไม่ได้เรียนรู้อะไรจากเหตุการณ์นี้เลย ประการแรก คือผู้ที่สั่งการไม่เคยต้องรับผิดชอบทางการเมือง ไม่ว่าจะเป็น 6 ตุลา 19, พฤษภา 35, พฤษภา 53 วัฒนธรรมแบบนี้ต้องหมดไป ต้องไม่มีการสังหารหมู่ประชาชนเกิดขึ้นอีก คืนความเป็นธรรมให้แก่ผู้สูญเสีย ประการที่สอง เรามารำลึก 6 ตุลา 19 เราไม่ได้มารำลึกอดีตอย่างเดียว ไม่ได้เพียงแต่รำลึกถึงคุณูปการของผู้ที่สูญเสียก่อนหน้าเรา เเต่เรามาพูดถึงอนาคตที่เราอยากเห็นด้วย เราอยากเห็นอนาคตที่คนทุกคนอดทนอดกลั้นกับความเห็นที่แตกต่าง เราอยากเห็นสังคมที่ทุกคนอดกลั้นด้วยความโอบอ้อมอารี ตั้งมั่นอยู่ในความเป็นธรรม ความถูกต้อง ความยุติธรรม นี่คือสังคมที่เราอยากเห็น มีแต่อนาคตแบบนี้เท่านั้น ที่ประเทศไทยจะก้าวไปข้างหน้าได้ การรำลึก 6 ตุลาของเรา ไม่ใช่การรำลึกแต่เพียงอดีตและคุณูปการของคนเดือนตุลา แต่เรามาป่าวประกาศ ว่าสังคมไทยที่เราอยากสร้างไปด้วยกันจะเป็นเช่นไรด้วย ที่มา: Facebook Thanathorn Juangroongruangkit - ธนาธร จึงรุ่งเรืองกิจ บทความการเมืองสิทธิมนุษยชน6 ตุลา 1945 ปี 6 ตุลาคม 2519ธนาธร จึงรุ่งเรืองกิจติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/sHWySaKC8pI/95383,09_10_2021
จาตุรนต์ ฉายแสง: หนี้เลือด 6 ตุลาคม 2519 ถึงเวลาชำระ,"Submitted on Sat, 2021-10-09 07:57จาตุรนต์ ฉายแสง เช้าวันนี้ผมได้ไปร่วมงานรำลึก45ปี เหตุการณ์ 6 ตุลา 2519 ที่มหาวิทยาลัยธรรมศาสตร์ ท่าพระจันทร์และได้กล่าวเปิดนิทรรศการ “หนี้เลือด 6 ตุลาคม 2519 ถึงเวลาชำระ” เมื่อผมได้อ่านชื่อของนิทรรศการที่น้องๆผู้จัดเป็นคนตั้งขึ้นผมนึกถึงอะไร? ผมเชื่อว่านักศึกษาประชาชนที่เกี่ยวข้องกับเหตุการณ์ 6 ตุลาจำนวนมากได้ยินคำทำนองนี้มาคล้ายๆกันและก็จะนึกถึงคำว่า “เลือดล้างด้วยเลือด” มีการแต่งเพลงที่ตอนท้ายบอกว่า “ในวันนี้ลานโพธิ์ธรรมศาสตร์อาจเงียบหงอย ก็เพียงช่วงรอคอยสู่วันใหม่ วันกองทัพประชาชนประกาศชัย จะกลับไปกรีดเลือดพาลล้างลานโพธิ์” นี่คือเป็นผลผลิตจากการที่ชนชั้นนำผู้มีอำนาจใช้ความรุนแรงเข้าสังหารเข่นฆ่านักศึกษาประชาชนที่เห็นต่างจากรัฐ การใช้ความรุนแรงนั้นไม่ได้นำไปสู่การปราบทำลายล้างผู้ที่เห็นต่างให้ราบคาบ แต่กลับกลายเป็นเกิดความขัดแย้งและความรุนแรงที่มากยิ่งขึ้น จนเป็นคำว่าเลือดล้างด้วยเลือดและบทเพลงข้างต้น เพราะฉะนั้นบทเรียนของสังคมไทยก็คือการที่รัฐใช้อำนาจ ใช้กำลังความรุนแรงเข้าจัดการกับนักศึกษาประชาชนอย่างโหดเหี้ยมมีแต่ทำให้เกิดความเสียหายต่อสังคม และทางออกจากความขัดแย้งนั้นไม่ได้เกิดจากการปราบการฆ่าให้สิ้นซาก แต่เกิดจากการหาทางออกที่จะทำให้คนในสังคมอยู่ร่วมกัน ทำให้ผู้ที่เห็นต่างสามารถอยู่ในสังคมได้ทั้งๆที่เห็นต่างจากรัฐ นิทรรศการในวันนี้จะทำให้เราเห็นภาพความโหดเหี้ยมของเหตุการณ์ 6 ตุลาคม แต่ความหมายของคำว่าหนี้เลือดต้องชำระย่อมแตกต่างไป ก็คือไม่ใช่เลือดล้างด้วยเลือดแต่ความหมายหนึ่งคือที่ทนายกฤษฎางค์ นุตจรัส ซึ่งเป็นผู้นำนักศึกษาในสมัยนั้นและยังได้ทำงานต่อเนื่องในทางกฎหมายเพื่อช่วยเหลือผู้ที่ต่อสู้เพื่อเสรีภาพ เพื่อสิทธิ เพื่อประชาธิปไตยตลอดมา ก็ได้เสนอวิถีทางในการชำระหนี้เลือด 6 ตุลาโดยการนำผู้ที่กระทำผิดมาดำเนินคดีทางกฎหมาย ส่วนอีกความหมายหนึ่งที่ผมอยากจะเสนอก็คือการชำระหนี้เลือด 6 ตุลา ยังเป็นเรื่องที่สังคมไทยประชาชนไทยจะต้องคิดว่า การปราบปรามที่โหดเหี้ยมในครั้งนั้นเกิดจากโครงสร้างระบบทางสังคม อุดมการณ์ ความคิดความเชื่อ วัฒนธรรมอย่างไร? ที่ทำให้ชนชั้นนำใช้มารักษาอำนาจผลประโยชน์ของตนเอง ใช้ปลุกปั่น ยุยงทำให้เกิดความโกรธแค้นเกลียดชังต่อนักศึกษาประชาชน ถึงขั้นที่มาเข็นฆ่าอย่างโหดเหี้ยมทารุณ ระบบโครงสร้างอุดมการณ์ ความคิดและวัฒนธรรมนั้นยังอยู่ในสังคมไทยจนปัจจุบันนี้และยังเป็นหลักในการนำการปกครองประชาชนในทุกวันนี้ เพราะฉะนั้นถ้าจะชำระหนี้เลือดนอกจากชำระกันในทางกฎหมายเพื่อให้เกิดความยุติธรรมแล้ว ประชาชนไทยจะต้องคิดว่าเราจะเปลี่ยนโครงสร้างเปลี่ยนระบอบที่พร้อมจะฆ่านักศึกษาประชาชนเพียงเพื่อรักษาโครงสร้างอำนาจและผลประโยชน์ของตนเองได้อย่างไร? ต้องหาทางเปลี่ยนแปลงโครงสร้างทางสังคม อุดมการณ์ ความคิดที่เป็นปฏิปักษ์ต่อประชาธิปไตย อุปสรรคต่อการพัฒนาประเทศและการส่งเสริมให้เยาวชนคนรุ่นใหม่ทั้งหลายมีเสรีภาพในการที่จะแสดงออก ในการที่จะสร้างสังคมอย่างที่เขาปรารถนา ที่มา: Facebook Chaturon Chaisang บทความการเมืองสิทธิมนุษยชน6 ตุลา 19จาตุรนต์ ฉายแสงติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/UKLDxDydEyw/95382,09_10_2021
สมชาย ปรีชาศิลปกุล: ดินแดงมิใช่พื้นที่ “สมรภูมิ”,"Submitted on Sat, 2021-10-09 07:56สมชาย ปรีชาศิลปกุล ไม่ว่าจะด้วยความตระหนักรู้หรือไม่ก็ตาม สื่อมวลชนหลายแห่งได้เรียกบริเวณสามเหลี่ยมดินแดงว่าเป็นเขต “สมรภูมิดินแดง” ปฏิเสธไม่ได้ว่าพื้นที่แห่งนี้เป็นจุดที่มีการชุมนุมและเรียกร้องให้ พล.อ. ประยุทธ์ ออกไปจากตำแหน่งนายกรัฐมนตรี และมีการตอบโต้กับปฏิบัติการของเจ้าหน้าที่รัฐอย่างเข้มข้น แตกต่างไปจากการชุมนุมที่เกิดขึ้นในหลายแห่ง และด้วยการตอบโต้ที่เกิดขึ้นหลายรูปแบบทำให้พื้นที่แห่งนี้ถูกเรียกว่าเป็นพื้นที่สมรภูมิ “สมรภูมิ” มีความหมายอย่างชัดเจนว่าหมายถึงสนามรบ เฉพาะอย่างยิ่งการทำต่อสู้ระหว่างกองกำลังฝ่ายต่าง ๆ ในการเข้าห้ำหั่นกันด้วยอาวุธยุทโธปกรณ์นานาชนิด แต่ดินแดงไม่ใช่สนามรบ มันเป็นเพียงพื้นที่ที่ผู้คนกลุ่มหนึ่งเข้ามาใช้เป็นสถานที่สำหรับการแสดงออกถึงความไม่พอใจที่มีต่อรัฐบาล อาจไม่ใช่ด้วยการสวดภาวนา ไม่ใช่การแผ่เมตตา ไม่มีเวทีหรือการปราศรัยแบบการชุมนุมเฉกเช่นการชุมนุมอื่น แต่ก็เห็นได้ชัดเจนว่าเป็นสามัญชนทั่วไปที่มิได้ผ่านการฝึกฝนการใช้อาวุธดังเช่นกองกำลังของเจ้าหน้าที่รัฐ เครื่องไม้เครื่องมือที่นำมาใช้ก็ล้วนแต่ห่างไกลจากอาวุธของฝ่ายรัฐที่มีประสิทธิภาพอย่างสูง (และราคาแพงลิบลิ่ว) ยิ่งพิจารณาจากผู้ถูกจับกุมและดำเนินคดี นับวันก็ยิ่งเห็นกลุ่มคนที่มีอายุน้อยเพิ่มมากยิ่งขึ้น ก็ยิ่งแจ่มชัดว่าพวกเขาเหล่านั้นมิใช่ผู้ผ่านการฝึกสำหรับการสู้รบอย่างจริงจัง จะมีก็เพียงประสบการณ์จากชีวิตประจำวันที่นำมาปรับใช้กับอำนาจรัฐ การเรียกขานพื้นที่ดินแดงว่าเป็น “สมรภูมิ” ในด้านหนึ่งจึงให้ความชอบธรรมกับรัฐในการใช้กำลังเข้าปราบปรามด้วยอาวุธนานาชนิดและวิธีการที่ไม่อยู่ในกรอบของกฎหมาย ซึ่งในภาวะปกติการใช้อำนาจของเจ้าหน้าที่รัฐก็พร้อมจะฉ้อฉลได้อยู่เสมอ ยิ่งกลายเป็นสนามรบก็ยิ่งสามารถใช้อำนาจได้อย่างเมามัน การทำให้การเคลื่อนไหวของผู้คนและพื้นที่ในการตอบโต้กลายเป็นสนามรบก็คือ การสร้างความชอบธรรมต่อการลิดรอนเอาสิทธิเสรีภาพของประชาชนให้กับอำนาจรัฐ หากเป็นเช่นนี้ต่อไปก็อาจเป็นไปได้ที่ดินแดงจะกลายสภาพไปสู่การเป็น “killing zone” ขอยืนยันว่าดินแดงไม่ใช่พื้นที่ “สมรภูมิ” เผยแพร่ครั้งแรกใน: เฟสบุ๊ค ศูนย์วิจัยฯ มหาวิทยาลัยหน้าบางแห่งหนึ่ง บทความการเมืองสิทธิมนุษยชนชุมนุมแยกดินแดง สมชาย ปรีชาศิลปกุลติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/HUAN4gWnVIU/95381,09_10_2021
ใบตองแห้ง: ‘6 ตุลา’ สู่ย้ายประเทศ,"Submitted on Sat, 2021-10-09 07:30ใบตองแห้ง ปี 2530 ผมทำนิตยสารธุรกิจ ไปสัมภาษณ์เจ้าของหมู่บ้านหรู เล่าว่าครอบครัวเขาเพิ่งกลับจากอเมริกา โยกย้ายไปตั้งแต่หลัง 6 ตุลา 2519 เขาไม่ได้เป็นแกนนำนักศึกษา ไม่เกี่ยวสักนิดด้วยซ้ำ เป็นนักธุรกิจธรรมดา แต่บรรยากาศมันไม่น่าอยู่ ใครเกิดทันยุครัฐบาลหอยคงจำได้ ถึงไม่ใช่ฝ่ายซ้ายก็อึดอัด ตั้งแต่การเซ็นเซอร์-สั่งปิดหนังสือพิมพ์ จนไทยรัฐเดลินิวส์ต้องแข่งกันลงนิยายกำลังภายใน หนังฮอลลีวู้ดก็ไม่ได้ฉาย เพราะรัฐตั้งกำแพงภาษี หอยจะอยู่ 12 ปีเพื่อสอนคนไทยให้เข้าใจประชาธิปไตย บรรยากาศหลัง 6 ตุลาไม่น่าทำธุรกิจ ทั้งภาพลักษณ์ประเทศโหดเหี้ยม “เก้าอี้ฟาด” ทั้งความกังวลอนาคต สงครามกับ พคท.รุนแรง ทั้งการกลับมามีอำนาจมากของรัฐราชการงี่เง่าฉ้อฉล 6 ตุลา สูญเสียนักศึกษาทั้งที่ถูกฆ่าและหนีเข้าป่าหลายพันคน ที่จะเป็นมันสมองประเทศ แม้กลับมาภายหลัง กลายเป็นทั้งนักธุรกิจนักการเมืองนักวิชาการ เป็นรัฐมนตรีที่จะพาคนไทยไปดวงจันทร์ (ไชโย เป็นบุญของประเทศที่ตอนนั้น ฯพณฯ ไม่โดนลูกเสือชาวบ้านจับแขวนคอ) ธงชัย วินิจจะกูล เล่าว่าตอนนั้นมีนักศึกษาคนหนึ่ง ไม่ได้ไปชุมนุมด้วยซ้ำ แต่ถูกจับขังยาว เพราะเป็นคนญวนอพยพ (ซึ่งปัจจุบันขายแหนมเนืองกันรุ่งเรือง) แม้ต่อมาได้ปล่อยตัวก็ยังโดน กอ.รมน.เอาไปเค้นต่อ ภายหลังทราบว่าเขาเรียนจบแล้วก็ย้ายไปอยู่ต่างประเทศ 6 ตุลาทำให้ “สมองไหล” จำนวนมาก คล้ายกับยุคปัจจุบัน แม้ไม่มีป่าให้เข้า ก็เกิดกลุ่ม “ย้ายประเทศกันเถอะ” ในเฟสบุ๊ค ซึ่งมาจากสาเหตุทั้งทางการเมือง เศรษฐกิจ วัฒนธรรม และเอาเข้าจริง มีคนย้ายไปเงียบ ๆ ก่อนนั้นแล้วตั้งเยอะ ทุนไทยก็ออกไปลงทุนต่างประเทศแล้วตั้งเยอะ เพียง 1 ปีหลัง 6 ตุลา ก็เห็นชัดว่ารัฐประหารพาลงเหว ชนชั้นนำจำต้องปรับตัว เกรียงศักดิ์ทำรัฐประหารซ้อนล้มรัฐบาลหอย ร่างรัฐธรรมนูญสู่เลือกตั้ง ปล่อยผู้นำนักศึกษา ต่อด้วยเปรม 66/23 “ประชาธิปไตยครึ่งใบ” ทหารคุมอำนาจ แต่ยอมให้นักการเมืองมีเอี่ยวผ่านเลือกตั้ง ยอมให้ภาคธุรกิจมีเอี่ยวผ่าน กรอ. เปิดพื้นที่ให้สื่อนักวิชาการ (แต่ด่าเปรมมากก็โดนทหารดักตีหัว) แล้วพอดี๊ ญี่ปุ่นย้ายฐานการผลิตมาไทย เศรษฐกิจบูม 45 ปีผ่านไป เกิดขบวนคนรุ่นใหม่กว้างใหญ่ไพศาล แม้ไม่มีลักษณะจัดตั้ง ก็เป็นฉันทามติออนไลน์ ชูสามนิ้วตั้งแต่ Gen Y Gen Z วัยทำงาน นักศึกษา นักเรียนมัธยม กระทั่งเยาวรุ่นทะลุแก๊ส ซึ่งโดนรัฐประยุทธ์จับกุมคุมขัง ยัดข้อหา ใช้ความรุนแรงปราบปรามประวัติศาสตร์ซ้ำรอย? ไม่หรอก ประวัติศาสตร์หมุนไปข้างหน้า ชนชั้นนำไทยต่างหากถอยหลัง อำนาจอนุรักษนิยมทำรัฐประหาร 2 ครั้ง 2549 เสียของ 2557 อยู่นาน ยกร่างรัฐธรรมนูญถอยหลังยิ่งกว่าประชาธิปไตยครึ่งใบ ถอยไปคาบเส้นก่อน 2475 จนถูกต่อต้าน แต่ก็เฉยเมยไม่ยอมปรับตัวเหมือนชนชั้นนำรุ่น 2520 มั่นใจว่าตัวเองคุมอำนาจเบ็ดเสร็จทุกอย่าง รัฐราชการทหารตำรวจศาล ย้ายได้กระทั่งพระ เราอยู่ช่วงไหนของ 6 ตุลา? เพราะเกิดการเข่นฆ่าไปแล้ว 99 ศพปี 53 จับกุมคุมขัง ใช้อำนาจอยุติธรรมกับมวลชนเสื้อแดง ทั้งปี 53 ปี 57 ตอนนี้ก็คุมขังแกนนำราษฎร ดำเนินคดีคนเป็นพัน ทั้ง 112 ทั้งม็อบไล่ตู่ ซึ่งยังไม่จบ สถานการณ์ยืดเยื้อมาจากอำนาจที่เป็นปฏิปักษ์ประชาธิปไตยนั้นใหญ่โตมหึมา แต่ก็เอาชนะประชาชนไม่ได้ ยิ่งมายิ่งเสื่อม โดยเฉพาะอำนาจศรัทธา ยิ่งมายิ่งไม่เห็นทางออก เพราะไม่ยอมหาทาง Compromise ลดอำนาจลดทัศนคติลงมาอยู่ร่วมกับประชาชนไม่ได้ จะเอาให้ได้ดังใจตนอย่างเดียว ภาวะยืดเยื้อนี่แหละทำลายประเทศ ทั้งไม่รู้ว่าอำนาจอนุรักษนิยมจะหน้ามืดก่อเหตุคล้าย 6 ตุลาอีกหรือไม่ ทั้งไม่รู้ว่าจะหาทางลงกันอย่างไร มืดมนไปหมด เมื่ออำนาจดันทุรัง ไม่แปลกเลยที่มีคนย้ายประเทศ ย้ายฐานการลงทุน ในขณะที่รัฐบาล propaganda คุยว่าต่างชาติจะมาลงทุน ล้านมั่งคั่งจะซื้อบ้านคอนโด ที่มา: ข่าวหุ้นธุรกิจ www.kaohoon.com/column/482933 'ใบตองแห้ง' ออนไลน์การเมืองสิทธิมนุษยชนใบตองแห้ง6 ตุลา 19ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/fFre_DmV6xA/95380,09_10_2021
ลำพูนจัดรำลึก 45 ปี เหตุการณ์ 6 ตุลา เปิดชื่อ 23 สมาชิกสหพันธ์ชาวนาฯ ที่ถูกลอบสังหารและสูญหาย,"Submitted on Sat, 2021-10-09 03:13คิม ฮารุ x กฤต : ภาพ/รายงาน กลุ่มลำพูนปลดแอกร่วมกับอดีตนักศึกษาและสหาย กิจกรรมรำลึกตุลา ผ่านขบวนคาร์ม็อบประวัติศาสตร์ ชำระแผล 6 ตุลา พร้อมเปิดชื่อ 23 สมาชิกสหพันธ์ชาวนาฯ สาขาภาคเหนือ ที่ถูกลอบสังหารและสูญหาย ช่วงก่อน 6 ตุลา 19 9 ต.ค.2564 เมื่อวันที่ 6 ต.ค.ที่ผ่านมา เวลา 16.00 น. กลุ่มลำพูนปลดแอกร่วมกับอดีตนักศึกษาและสหาย จัดกิจกรรมรำลึกตุลา โดยเริ่มขบวนประวัติศาสตร์ ชำระแผล 6 ตุลา ที่เริ่มตั้งขบวนคาร์ม็อบ ณ บริเวณสถานีรถไฟลำพูน ผ่านโรงเรียนจักรคำ ศาลากลาง แจ่มฟ้า และสิ้นสุดการเคลื่อนขบวนเข้าสู่บริเวณข่วงท่าขาม ภายในงานมีการจัดนิทรรศการและกิจกรรมเสวนาจากอดีตนักศึกษาและสหายไม่ว่าจะเป็น ทองธัช เทพารักษ์ ศิลปินที่ได้รับรางวัล “มนัสเศียรสิงห์แดง"" นพพร ดินรงณ์ อดีตนักศึกษาวิทยาลัยครูเชียงใหม่ที่ร่วมชุมนุมที่มหาวิทยาลัยเชียงใหม่และย่านต่างๆ ภาณุพงศ์ ไชยวรรณ์ ผู้ก่อตั้งการเกิดการต่อสู้ของชาวนา อำเภอแม่แตง จังหวัดเชียงใหม่ และรศ.รังสรรค์ จันตะ อาจารย์ที่มหาวิทยาลัยแม่โจ้ที่ร่วมเคลื่อนไหวกับนักศึกษาภาคเหนือ ผู้ร่วมกิจกรรมทางการเมืองอธิบายถึงบรรยายกาศภายในงานว่า “วันนี้นอกจากมีเสวนา ก็มีนิทรรศการเล็กๆ และมีการประมูลงานศิลปะ ซึ่งน้องๆ วาดกันสด เพื่อที่จะเอาเงินมาสนับสนุนกิจกรรมครั้งต่อๆไป และกิจกรรมภายในงานก็มีวงดนตรี มีบทบาทสมมุติที่เป็นนักศึกษาถูกยิงเสียชีวิตและคาดว่าคงถูกลวงละเมิดทางเพศด้วย แล้วก็มีบทบาทสมมุติของนักศึกษาชายที่ถูกแขวนคอที่สนามหลวง อันนี้ก็คือ เสียชีวิตมาก่อนแล้วถูกแขวนคอแล้วพาดด้วยเก้าอี้ แล้วมีบทบาทสมุติที่มีนักศึกษาที่มีโซ่ลามเท้าสะท้อนว่ามันถูกจำกัดอิสรภาพแล้วก็หน้าตาฟกช้ำ ดำเขียว มีเลือด และมีการจัดแสดงของศิลปินทองธัช เทพารักษ์ที่เอามาร่วมแสดงด้วยก็คือ กล่องที่มีคนไทยที่ถูกห่อหุ้มด้วยธงชาติไทยอยู่ข้างในกล่อง ซึ่งกล่องนี้ก็จะมีสัญลักษณ์สวัสดิกะของนาซี ซึ่งหมายความว่า เราถูกจำกัดอยู่ในโลกที่ถูกปกครองแบบเผด็จการ และนอกจากนั้นมีการจัดโชว์นกสีขาวอยู่ในกรงแล้วเขียนคำว่า 112 ก็คือถูกจำกัดอิสรภาพ แม้แต่เรื่อง 6 ตุลาที่พูดไม่ได้เยอะๆ และในหลายๆเรื่อง” “งานรำลึก 6 ตุลา จัดที่ไหนก็ได้ทั้งนั้น ถ้าเรามีสำนึกในเรื่องการเมือง สำนึกในเรื่องความไม่ยุติธรรมของมันเนี่ย เราจัดที่ไหนก็ได้ แต่บังเอิญที่ว่าลำพูนมีอดีตนักศึกษาที่มีความเกี่ยวข้องกับ 6 ตุลาเยอะ และมีอดีตนักสู้ในเวทีหลายคน และบางคนก็ต่อสู้ทางการเมืองโดยการใช้ศิลปะต่อสู้ เช่น นักเขียนท่านหนึ่ง และรวมไปถึงมีชาวนาที่ลำพูนที่ถูกลอบฆ่า ในระหว่างช่วงก่อน ระหว่าง และหลังช่วง 6 ตุลา” ผู้ร่วมกิจกรรมแสดงความเห็น ขอแสดงความไว้อาลัยอย่างสุดซึ้งต่อรุ่นพี่นักศึกษามหาวิทยาลัยเชียงใหม่ที่เสียชีวิตในช่วงก่อนเหตุการณ์ 6 ตุลาคม 2519 และผู้ที่เสียชีวิตหลังเข้าร่วมกับพรรคคอมมิวนิสต์แห่งประเทศไทย ภายหลังเหตุการณ์ 6 ตุลาคม 2519 นิสิต จิรโสภณ นักศึกษาภาควิชารัฐศาสตร์ คณะสังคมศาสตร์ มช., เดชา นพรัตน์ คณะแพทยศาสตร์, พรเลิศ กองแสง คณะศึกษาศาสตร์, พิชัย กระแสรัตกุล คณะมนุษยศาสตร์, วันชัย บุญปฐมโรจน์กุล คณะแพทยศาสตร์, อาวุธ ช่อผกา คณะสังคมศาสตร์, สมนึก เดชเกรียงไกรศร คณะเภสัชศาสตร์ นอกจากนี้ได้อ่านรายชื่อสมาชิกสหพันธ์ชาวนาชาวนาไร่แห่งประเทศไทย สาขาภาคเหนือ ที่ถูกลอบสังหารและสูญหายในช่วงก่อน 6 ตุลาคม 2519 ได้แก่ 1. นายอาจ ธงโท ต.ต้นธง อ.เมือง จ.ลำพูน ถูกยิงและเสียชีวิตเมื่อวันที่ 10 เมษายน 25182. นายประเสริฐ โฉมอมฤต อ.หางดง จ.เชียงใหม่ ถูกยิงและเสียชีวิตเมื่อวันที่ 19 เมษายน 25183. นายพุฒ ปงลังกา ผู้นำชาวนา จ.เชียงราย ถูกยิงและเสียชีวิตเมื่อวันที่ 22 มิถุนายน 25184. นายแก้ว ปงซาคำ ผู้นำชาวนา จ.เชียงราย ถูกยิงและเสียชีวิตเมื่อวันที่ 22 มิถุนายน 25185. นายจา จักรวาล อ.แม่ริม จ.เชียงใหม่ ถูกยิงและเสียชีวิตเมื่อวันที่ 3 กรกฎาคม 25186. นายบุญทา โยทา อ.เมือง จ.ลำพูน ถูกยิงและเสียชีวิตเมื่อวันที่ 18 กรกฎาคม 25187. นายเกลี้ยง ใหม่เอี่ยม อ.ห้างฉัตร จ.ลำปาง ถูกยิงและเสียชีวิตเมื่อวันที่ 22 กรกฎาคม 25188. นายอินถา ศรีบุญเรือง รองประธานสหพันธ์ฯ ระดับชาติ และประธานสหพันธ์ฯ ภาคเหนือ อ.สารภี จ.เชียงใหม่ ถูกยิงและเสียชีวิตเมื่อ 31 กรกฎาคม 25189. นายสวัสดิ์ ตาถาวรรณ อ.ดอยสะเก็ด จ.เชียงใหม่ ถูกยิงและเสียชีวิตเมื่อวันที่ 3 สิงหาคม 251810. นายมี สวนพลู อ.ฝาง จ.เชียงใหม่ ถูกอุ้มหายไปเมื่อวันที่ 8 สิงหาคม 251811. นายตา แก้วประเสริฐ อ.ฝาง จ.เชียงใหม่ ถูกอุ้มหายไปเมื่อวันที่ 8 สิงหาคม 251812. นายตา อินต๊ะคำ อ.ฝาง จ.เชียงใหม่ ถูกอุ้มหายไปเมื่อวันที่ 8 สิงหาคม 251813. นายพุฒ ทรายคำ อ.ฝาง จ.เชียงใหม่ ถูกยิงและเสียชีวิตเมื่อวันที่ 11 สิงหาคม 251814. นายนวล กาวิโล อ.เสริมงาม จ.ลำปาง ถูกระเบิดและเสียชีวิตเมื่อวันที่ 12 ตุลาคม 251815. นายบุญรัตน์ ใจเย็น อ.เสริมงาม จ.ลำปาง ถูกยิงและเสียชีวิตเมื่อวันที่ 21 ตุลาคม 251816. นายลา สุภาจันทร์ อ.เสริมงาม จ.ลำปาง ถูกยิงและเสียชีวิตเมื่อวันที่ 12 ธันวาคม 251817. นายคำ ต๊ะมูล อ.เสริมงาม จ.ลำปาง ถูกยิงและเสียชีวิตเมื่อวันที่ 31 มีนาคม 251918. นายวงศ์ มูลอ้าย อ.เสริมงาม จ.ลำปาง ถูกอุ้มหายไปเมื่อวันที่ 13 เมษายน 251919. นายพุฒ บัววงศ์ อ.เสริมงาม จ.ลำปาง ถูกอุ้มหายไปเมื่อวันที่ 13 เมษายน 251920. นายทรง กาวิโล อ.เสริมงาม จ.ลำปาง ถูกอุ้มหายไปเมื่อวันที่ 13 เมษายน 251921. นายดวงคำ พรหมแดง อ.เวียงป่าเป้า จ.เชียงราย ถูกยิงและเสียชีวิตเมื่อวันที่ 28 เมษายน 251922. นายนวล ดาวตาด อ.ดอยสะเก็ด จ.เชียงใหม่ ถูกยิงและเสียชีวิตเมื่อวันที่ 9 พฤษภาคม 251923. นายชิต คงเพชร อ.แม่ลาน้อย จ.แม่ฮ่องสอน ถูกยิงและเสียชีวิตเมื่อวันที่ 18 สิงหาคม 2519 (Cr.Thanatorn Tae) ภาพบรรยากาศกิจกรรม ข่าวการเมืองสหพันธ์ชาวนาชาวนาไร่แห่งประเทศไทย6 ตุลา 19ลอบสังหารชาวนาคิม ฮารุ x กฤตกลุ่มลำพูนปลดแอกติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/afdN1tpJ1oA/95379,09_10_2021
ยูนิเซฟและกรมสุขภาพจิตชี้โควิด-19 ส่งผลให้สุขภาพจิตเด็กและวัยรุ่นไทยย่ำแย่อย่างต่อเนื่อง,"Submitted on Sat, 2021-10-09 02:52องค์การยูนิเซฟ ประเทศไทย รายงาน เนื่องในวันสุขภาพจิตโลก ซึ่งตรงกับวันที่ 10 ตุลาคมของทุกปี องค์การยูนิเซฟ และกรมสุขภาพจิต ได้แสดงความห่วงใยต่อสุขภาพจิตของเด็กและเยาวชนในประเทศไทย หลังจากที่วิกฤตโควิด-19 ส่งผลให้วัยรุ่นจำนวนมากต้องเผชิญกับความเครียด ความกังวล และภาวะซึมเศร้าอย่างต่อเนื่อง ผลการประเมินสุขภาพจิตเด็กและวัยรุ่นไทยโดยกรมสุขภาพจิต พบว่า ร้อยละ 28 ของเด็กและวัยรุ่นมีภาวะเครียดสูง, ร้อยละ 32 มีความเสี่ยงที่จะเป็นโรคซึมเศร้า ในขณะที่อีกร้อยละ 22 มีความเสี่ยงที่จะฆ่าตัวตาย โดยเป็นการเก็บข้อมูลจากเด็กและวัยรุ่นอายุต่ำกว่า 20 ปีจำนวน 183,974 คนที่เข้ามาประเมินสุขภาพจิตตนเองผ่านแอปลิเคชั่น Mental Health Check-in ของกรมสุขภาพจิตในช่วง 18 เดือนของการระบาดของโควิด-19 ตั้งแต่วันที่ 1 มกราคม 2563 ถึง 30 กันยายน 2564 การสำรวจโดยยูนิเซฟเมื่อปีที่แล้วยังพบว่า เด็กและเยาวชนจำนวน 7 ใน 10 คนมีสุขภาพจิตที่ย่ำแย่ลง ซึ่งเป็นผลกระทบจากการแพร่ระบาดโควิด-19 โดยเด็กและเยาวชนส่วนใหญ่กังวลกับรายได้ของครอบครัว การเรียน การศึกษาและการจ้างงานในอนาคต คยองซัน คิม ผู้อำนวยการองค์การยูนิเซฟ ประเทศไทย กล่าวว่า “เด็กและวัยรุ่นในประเทศไทยและทั่วโลกกำลังเผชิญกับปัญหาด้านสุขภาพจิตมากขึ้นเรื่อย ๆ และเราเชื่อว่านี่เป็นเพียงยอดภูเขาน้ำแข็ง แม้ว่าผลกระทบด้านสุขภาพจิตในเด็กและเยาวชนจะเป็นเรื่องสำคัญและส่งผลต่อสุขภาวะของเด็กในระยะยาว แต่ประเด็นสุขภาพจิตมักถูกละเลย หรือถูกมองข้าม หรือแม้กระทั่งถูกปกปิดไว้ เนื่องจากสุขภาพจิตยังเป็นเรื่องที่ถูกตีตราหรือเรื่องน่าอาย แต่ในความเป็นจริงเรื่องของสุขภาพจิตควรได้รับการดูแลใส่ใจอย่างจริงจัง และถูกหยิบยกมาพูดถึงให้เป็นเรื่องปกติ เพื่อส่งเสริมให้เด็กและเยาวชนที่เผชิญปัญหาด้านสุขภาพจิตได้รับการสนับสนุนและเข้าถึงบริการที่จำเป็นได้สะดวกขึ้นและรวดเร็วขึ้น” เมื่อต้นสัปดาห์นี้ ยูนิเซฟได้เผยแพร่รายงาน The State of the World’s Children 2021; On My Mind: promoting, protecting and caring for children’s mental health ซึ่งชี้ให้เห็นว่าเด็กอย่างน้อย 1 ใน 7 คนทั่วโลกได้รับผลกระทบจากมาตรการล็อกดาวน์ ในขณะที่เด็กอีกมากกว่า 1,600 ล้านคนต้องเผชิญกับการเรียนรู้ที่หยุดชะงักลง รายงานฉบับดังกล่าวยังเตือนว่าเด็กและเยาวชนอาจจะต้องเผชิญกับผลกระทบด้านสุขภาพจิตจากการแพร่ระบาดของโควิด- 19 ต่อไปอีกหลายปี รายงานฉบับดังกล่าวยังระบุว่า ที่จริงแล้วแม้แต่ช่วงก่อนการแพร่ระบาดเด็กและเยาวชนเหล่านี้ต่างต้องแบกภาระทางสุขภาพจิตที่แทบไม่เคยถูกกล่าวถึง จากการประเมินพบว่า เด็กอายุ 10-19 ปี กว่า 1 ใน 7 คนทั่วโลกมีความป่วยทางจิตที่ได้รับการวินิจฉัยจากแพทย์ และวัยรุ่นเกือบ 46,000 คนเสียชีวิตจากการฆ่าตัวตาย ซึ่งเป็น 1 ใน 5 สาเหตุหลักของการเสียชีวิตในวัยรุ่น ในประเทศไทย การฆ่าตัวตายยังเป็นสาเหตุอันดับต้น ๆ ของการเสียชีวิตของวัยรุ่น ข้อมูลจากกรมสุขภาพจิต ระบุว่าเด็กและเยาวชนอายุ 10-29 ปี ราว 800 คนฆ่าตัวตายสำเร็จในพ.ศ. 2562 ในขณะที่ข้อมูลจากสถาบันสุขภาพจิตเด็กและวัยรุ่นราชนครินทร์ ซึ่งเป็นหน่วยงานภายใต้กรมสุขภาพจิต ระบุว่า เด็กและวัยรุ่นอายุ 10-19 ปีกว่า 10,000 คน ได้โทรเข้าสายด่วนสุขภาพจิต 1323 เพื่อขอรับคำปรึกษา โดยปัญหาสุขภาพจิตสำหรับวัยรุ่นที่พบมากที่สุด คือ ความเครียดและความวิตกกังวล ปัญหาความรัก และภาวะซึมเศร้า พญ.อัมพร เบญจพลพิทักษ์ อธิบดีกรมสุขภาพจิต กล่าวว่า “ การแพร่ระบาดของเชื้อโควิด-19 ทำให้วิถีชีวิตของเด็กและวัยรุ่นต้องเปลี่ยนแปลงไปอย่างมาก เด็กจำนวนหนึ่งอาจไม่สามารถปรับตัวกับการเรียนรูปแบบใหม่ได้จนเกิดผลกระทบต่อการเรียนและพัฒนาการได้หลายด้าน ทั้งผลกระทบที่มีต่อผู้ปกครองและครอบครัวก็ทำให้การเลี้ยงดูทำได้ไม่เต็มศักยภาพ ไม่สามารถใช้เวลาที่มีคุณภาพกับเด็กได้เพียงพอ ปฏิสัมพันธ์ภายในครอบครัวเปลี่ยนแปลงไปจากการเจ็บป่วย การเว้นระยะห่างทางสังคม การงดกิจกรรมนอกบ้าน และการสวมหน้ากากอนามัย สำหรับในเด็กวัยรุ่นนั้น พบว่ามีความเครียดสูงมากขึ้น เข้าสังคมลดลง ติดจอและเกมออนไลน์มากขึ้น ปัญหาทะเลาะเบาะแว้งและความรุนแรงในครอบครัว จนนำไปสู่ปัญหาสุขภาพจิตและการฆ่าตัวตายในบางรายอีกด้วย ทั้งนี้ กรมสุขภาพจิตจะติดตามเด็กและเยาวชนอย่างใกล้ชิดมากขึ้น และทำงานอย่างบูรณาการร่วมกับทุกหน่วยงานที่เกี่ยวข้องกับเยาวชน รวมไปถึงยูนิเซฟที่ร่วมกันช่วยดูแลสุขภาพจิตของเด็กและเยาวชนไทยเป็นอย่างดีเสมอมา” การขาดความรู้และความตระหนักในสุขภาพจิต ประกอบกับการตีตราและการขาดแคลนทรัพยากรด้านสุขภาพจิตส่งผลให้เด็กและเยาวชนจำนวนมากพลาดโอกาสที่จะได้รับการส่งเสริมให้มีสุขภาพจิตที่ดีหรือได้รับการช่วยเหลือเมื่อเผชิญปัญหาทางสุขภาพจิต จากฐานข้อมูลของสถาบันสุขภาพจิตเด็กและวัยรุ่นราชนครินทร์ พบว่า ประเทศไทยมีจิตแพทย์เด็กและวัยรุ่นให้บริการในหน่วยงานของรัฐเพียงประมาณ 200 คน เท่านั้นเมื่อเทียบกับประชากรวัยรุ่น 15 ล้านคน องค์การยูนิเซฟ และ กรมสุขภาพจิต ได้เร่งทำงานร่วมกับภาคีต่าง ๆ เพื่อส่งเสริมการเข้าถึงบริการและการช่วยเหลือที่มีคุณภาพและทันท่วงทีสำหรับเด็กและวัยรุ่น และมุ่งหวังที่จะเปลี่ยนแปลงทัศนคติเชิงลบต่อปัญหาสุขภาพจิตผ่านการพูดคุย การลดการตีตรา และการสร้างเสริมความเข้าใจที่ถูกต้องเกี่ยวกับสุขภาพจิตให้แก่เด็ก วัยรุ่น รวมถึงพ่อแม่ ผู้ปกครองและสังคมโดยรวม ในพ.ศ. 2563 ยูนิเซฟ กรมสุขภาพจิต และจู๊กซ์ (JOOX) ได้ออกแคมเปญ “The Sound of Happiness” หรือ “ฟัง x เล่า = ความสุข” เพื่อส่งเสริมให้วัยรุ่นมีทักษะในการจัดการกับความท้าทายต่าง ๆ ที่กระทบต่อสุขภาพจิตของพวกเขา ผ่านพ็อดแคสต์และเพลง โครงการนี้ยังมุ่งลดทัศนคติเชิงลบในสังคมที่มีต่อปัญหาสุขภาพจิต และส่งเสริมให้เยาวชนกล้าเปิดอกพูดถึงปัญหาด้านสุขภาพจิตกับเพื่อน ครอบครัว หรือคนที่พวกเขาไว้ใจ “ยูนิเซฟมุ่งมั่นที่จะทำงานร่วมกับกรมสุขภาพจิต ภาคการศึกษา และภาคีต่าง ๆ ของเรา เพื่อให้เด็กและวัยรุ่นได้เติบโตและเรียนรู้ในสิ่งแวดล้อมที่ปลอดภัย เปี่ยมไปด้วยความรัก และเอื้อต่อการมีสุขภาพจิตที่ดี และเมื่อใดก็ตามที่เด็ก ๆ ต้องการการสนับสนุนด้านสุขภาพจิตจากผู้เชี่ยวชาญ เราต้องสร้างความมั่นใจว่าพวกเขาจะสามารถเข้าถึงบริการทางสุขภาพจิตที่มีคุณภาพ เป็นมิตร และทันท่วงที” ผู้อำนวยการองค์การยูนิเซฟ ประเทศไทย กล่าว ข่าวสังคมคุณภาพชีวิตวันสุขภาพจิตโลกองค์การยูนิเซฟเด็กภาวะซึมเศร้าเยาวชนกรมสุขภาพจิตCOVID-19ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/sGhmO_HLuN0/95377,09_10_2021
ศูนย์ทนายฯ เผย ตร.รุดแจ้งข้อหานักกิจกรรมคดี #ม็อบ25ตุลา ปี 63 ถึงใน รพ. เจ้าตัวรักษาโควิด-19 อยู่,"Submitted on Sat, 2021-10-09 13:47ศูนย์ทนายความเพื่อสิทธิมนุษยชนเผย ตร.รุดแจ้งข้อหานักกิจกรรมคดี #ม็อบ25ตุลา ปี 63 ถึงใน รพ. แม้เจ้าตัวรักษาโควิด-19 อยู่ - ตร.เชียงรายแจ้ง 5 ข้อหา พ.ร.ก.ฉุกเฉิน-จราจร-เครื่องเสียง 2 แกนนำกลุ่ม Chiangrai No เผด็จการ เหตุคาร์ม็อบ #แห่แวดเวียงไล่อีตู่ - ตร.สุราษฎร์แจ้ง “พ.ร.ก.ฉุกเฉินฯ” นักกิจกรรมและปชช. 5 ราย เหตุคาร์ม็อบ #ราษฎรสุราษฎรขับไล่ตู่ - #ม็อบ6ตุลา ดำเนินคดี พ.ร.ก.ฉุกเฉินฯ ที่ สน.ดินแดง 34 คน ตร.ปฏิเสธไม่ให้ทนายพบกว่า 12 ชม. เยาวชน 3 ราย ไม่ได้ประกัน ศูนย์ทนายความเพื่อสิทธิมนุษยชน รายงานว่าเมื่อวันที่ 6 ต.ค. 2564 พ.ต.ท.เทอดศักดิ์ มนัสชน สว. (สอบสวน) สน.ลุมพินี และ ร.ต.อ.สุทวัฒน์ ศรี พรวรรณ์ รอง สว. (สอบสวน) สน.ลุมพินี เดินทางไปที่โรงพยาบาลเปาโล สมุทรปราการ เพื่อแจ้งข้อกล่าวหาเพิ่มเติมกับ “ณัฐวุฒิ สมบูรณ์ทรัพย์” นักกิจกรรมอายุ 24 ปี สืบเนื่องจากการร่วมกิจกรรมชุมนุม #ม็อบ25ตุลา ณ บริเวณสี่แยกราชประสงค์ เมื่อปี 2563 ซึ่งเขาถูกกล่าวหามาก่อนหน้านี้ ในคดีนี้เอง ยังมีนักกิจกรรมอีก 5 รายที่ถูกตั้งข้อกล่าวหา ได้แก่ จตุภัทร์ บุญภัทรรักษา, อรรถพล บัวพัฒน์, ณวรรษ เลี้ยงวัฒนา, ธานี สะสม และนักกิจกรรมเยาวชนอีก 1 ราย ซึ่งถูกดำเนินคดีแยกต่างหาก และตำรวจได้ทยอยแจ้งข้อหาเพิ่มเติม โดยกรณีจตุภัทร์ ยังมีการเข้าไปแจ้งข้อหาถึงในเรือนจำเมื่อวันที่ 28 ก.ย. ที่ผ่านมา ก่อนหน้านี้ในวันที่ 5 ต.ค. พนักงานสอบสวน สน.ลุมพินี ได้แจ้งทนายความว่าจะเข้าไปแจ้งข้อกล่าวหากับณัฐวุฒิถึงโรงพยาบาล แม้ว่าผู้ต้องหาจะยังอยู่ในระหว่างรับการรักษาเชื้อไวรัสโควิด-19 หลังทนายความชี้แจงเรื่องสุขภาพของณัฐวุฒิแล้ว เจ้าหน้าที่ตำรวจยังคงยืนกรานที่จะเข้าไปพบณัฐวุฒิเช่นเดิม ในวันที่ 6 ต.ค. พนักงานสอบสวน สน.ลุมพินี ได้ให้ทนายความของสภาทนายความเข้าร่วมกระบวนการสอบสวนด้วย อย่างไรก็ตาม ณัฐวุฒิไม่ประสงค์จะใช้ทนายความของสภาทนายความ และต้องการใช้ทนายความที่ไว้วางใจ แม้ผู้ต้องหาจะแสดงความประสงค์ชัดเจน เจ้าหน้าที่ตำรวจยังคงไม่ยอมให้ทนายความที่ณัฐวุฒิวางใจเข้าร่วมการสอบสวน อ่านข่าวนี้ฉบับเต็มในเว็บไซต์ศูนย์ทนายความเพื่อสิทธิมนุษยชน ตร.เชียงรายแจ้ง 5 ข้อหา พ.ร.ก.ฉุกเฉิน-จราจร-เครื่องเสียง 2 แกนนำกลุ่ม Chiangrai No เผด็จการ เหตุคาร์ม็อบ #แห่แวดเวียงไล่อีตู่ ศูนย์ทนายความเพื่อสิทธิมนุษยชน รายงานว่าวันที่ 7 ต.ค. 2564 นายสราวุทธิ์ กุลมธุรพจน์ และนายภูวศิษฏ์ ประยูรส่วน สองแกนนำกลุ่ม Chiangrai No เผด็จการ ได้เดินทางเข้ารับทราบข้อกล่าวหาที่สถานีตำรวจภูธรเมืองเชียงราย สืบเนื่องจากถูกกล่าวหาว่าจัดกิจกรรม “คาร์ม็อบเชียงราย ครั้งที่ 3 #แห่แวดเวียงไล่อีตู่” กิจกรรมขับขี่ยานพาหนะเพื่อเรียกร้องให้ พล.อ.ประยุทธ์ จันทร์โอชา ลาออกจากตำแหน่งนายกฯ มีจุดเริ่มต้นที่หน้าสถานีตำรวจภูธรบ้านดู่ และสิ้นสุดที่ห้าแยกพ่อขุนฯ เมื่อวันที่ 15 ส.ค. ที่ผ่านมา ก่อนหน้านี้ เมื่อวันที่ 29 ก.ย. 2564 ภูวศิษฏ์ได้รับหมายเรียกผู้ต้องหา ลงวันที่ 28 ก.ย. 2564 โดยมี ร.ต.อ.สุรพัศ ธรรมปัญญา เป็นผู้กล่าวหา กำหนดวันรับทราบข้อหาในวันนี้ และต่อมาทราบว่ามีการออกหมายเรียกสราวุทธิ์ด้วย อ่านข่าวนี้ฉบับเต็มในเว็บไซต์ศูนย์ทนายความเพื่อสิทธิมนุษยชน ตร.สุราษฎร์แจ้ง “พ.ร.ก.ฉุกเฉินฯ” นักกิจกรรมและปชช. 5 ราย เหตุคาร์ม็อบ #ราษฎรสุราษฎรขับไล่ตู่ ศูนย์ทนายความเพื่อสิทธิมนุษยชน รายงานว่า 7 ต.ค. 2564 นักกิจกรรมและประชาชนชาวสุราษฎร์ธานี 5 ราย พร้อมทนายความ เดินทางเข้ารับทราบข้อกล่าวหาตามหมายเรียกลงวันที่ 22 ก.ย. 64 ในข้อหาร่วมกันฝ่าฝืน พ.ร.ก.ฉุกเฉินฯ จากกรณีร่วมกิจกรรมคาร์ม็อบสุราษฎร์ #ราษฎรสุราษฎร ขับไล่ตู่ ผู้ถูกดำเนินคดีในครั้งนี้ ได้แก่ ปฐมพร หนูจันทร์แก้ว, เจษฎา ขอประเสริฐ, ณภัทร วงษ์นุ่ม, เมติมา ประวิทย์ และธนกฤต ศรีสุวรรณ พนักงานสอบสวน สภ.เมืองสุราษฎร์ธานี ได้แจ้งข้อกล่าวหาแก่ทั้งห้าว่า กระทำผิดฐาน “ร่วมกันจัดกิจกรรมซึ่งมีการรวมกลุ่มของบุคคลทีมีจำนวนรวมกันมากกว่า 50 คน โดยไม่ได้รับอนุญาตจากพนักงานเจ้าหน้าที่ อันเป็นการฝ่าฝืนคำสั่งจังหวัดสุราษฎร์ธานี ที่ 4771/2564 เรื่อง มาตรการเร่งด่วนในการป้องกันการเเพร่ระบาดโรคติดเชื้อไวรัสโคโรน่า (โควิด-19) ส่วน ปฐมพรเเละธนกฤต ถูกแจ้งเพิ่มอีก 1 ข้อหา ในฐานความผิด “ไม่สวมหน้ากากอนามัย หรือหน้ากากผ้าทุกครั้งตลอดเวลาที่ออกนอกเคหสถาน หรือสถานที่พำนักของตน” ตามมาตรา 51 ของ พ.ร.บ.โรคติดต่อฯ ทั้งหมดให้การปฏิเสธตลอดทุกข้อกล่าวหา และจะขอยื่นคำให้การเพิ่มเติมเป็นหนังสือภายหลัง อ่านข่าวนี้ฉบับเต็มในเว็บไซต์ศูนย์ทนายความเพื่อสิทธิมนุษยชน #ม็อบ6ตุลา ดำเนินคดี พ.ร.ก.ฉุกเฉินฯ ที่ สน.ดินแดง 34 คน ตร.ปฏิเสธไม่ให้ทนายพบกว่า 12 ชม. เยาวชน 3 ราย ไม่ได้ประกัน ศูนย์ทนายความเพื่อสิทธิมนุษยชน รายงานว่าจากกรณีในช่วงเช้าวันที่ 7 ตุลาคม 2564 เจ้าหน้าที่ตำรวจได้เข้าปิดล้อมตรวจค้นบริเวณแฟลตดินแดง หลังเกิดกรณีเจ้าหน้าที่ชุดควบคุมฝูงชนหนึ่งราย ถูกยิงเข้าที่ศีรษะในกลางดึกก่อนหน้านั้น ต่อมาในช่วงเวลาประมาณ 8.00 น. ศูนย์ทนายความเพื่อสิทธิมนุษยชนได้รับแจ้งว่ามีผู้ควบคุมตัวมากกว่า 30 คน อยู่บริเวณแฟลตดินแดง แต่ยังไม่มีการพาตัวไปไหน ต่อมามีรายงานว่าตำรวจพาตัวทั้งหมดไปที่ สน.ดินแดง จนเวลาประมาณ 11.00 น. ทนายความได้ติดตามไปที่สถานีตำรวจ แต่เจ้าหน้าที่กลับไม่ให้ทนายเข้าพบผู้ถูกจับกุม โดยในตอนแรกเจ้าหน้าที่อ้างว่าคุมตัวมาสอบถามเหตุการณ์ในช่วงที่ผ่านมา ยังไม่ได้จะแจ้งข้อกล่าวหา จึงยังไม่ให้ทนายเข้าร่วมกระบวนการซักถาม เวลาประมาณ 12.00 น. ทนายความได้พยายามเข้าพบผู้ถูกจับกุมอีกครั้ง แต่ถูกเจ้าหน้าที่ผลักดันออกมา ไม่ให้เข้าไปในห้องควบคุม พร้อมกับมีการด่าทนายความด้วยถ้อยคำหยาบคาย และมีการล็อกประตูห้อง ขณะที่ญาติของผู้ถูกจับกุมที่เดินทางมาติดตาม ก็ไม่สามารถเข้าพบผู้ถูกจับกุมได้ ต่อมายังมีการนำเจ้าหน้าที่ชุดตรวจสอบวัตถุระเบิดและหน่วยพิสูจน์หลักฐานจำนวนมากมายังสถานีตำรวจ แม้จนเวลา 13.30 น. เมื่อทนายความแจ้งความจำนงของพบผู้ถูกจับกุมอีกครั้ง แต่รองผู้กำกับ สน.ดินแดง ยังคงปฏิเสธ แจ้งให้รอก่อน ระหว่างนั้นตำรวจได้มีการนำเยาวชน 6 ราย ไปตรวจสอบการจับกุมด้วย ขณะเดียวกันยังมีการนำตัวผู้ใหญ่อีก 7 ราย ไปสั่งฟ้องคดีฝ่าฝืนเคอร์ฟิวที่ศาลแขวงพระนครเหนือ โดยทั้งสองกลุ่มนี้ทนายความไม่ได้เข้าร่วมในการสอบสวนแต่อย่างใด กลุ่มที่นำตัวไปฟ้องนี้ ต่อมาทราบว่าให้การรับสารภาพ และศาลเปรียบเทียบปรับเป็นเงินคนละ 2,500 บาท นอกจากนั้นทราบว่ายังมีผู้ถูกจับกุม เป็นหญิง 5 ราย ที่ถูกนำตัวเข้าไปสอบสวน ได้รับการปล่อยตัวออกมาตั้งแต่เวลาประมาณ 07.00 น. โดยไม่ได้ดำเนินคดี ทราบเบื้องต้นว่าตำรวจซักประวัติ เมื่อเห็นว่าไม่เกี่ยวข้องจึงปล่อยตัว และในช่วงเย็นมีผู้ถูกจับกุมมาอีก 3 คน ถูกปล่อยตัวกลับไป หลังถูกทำประวัติ ซักถามข้อมูล ตรวจเขม่าดินปืน และตรวจดีเอ็นเอ แต่ก็พบว่าไม่มีส่วนเกี่ยวข้อง เวลาประมาณ 17.00 น. เจ้าหน้าที่ได้ไล่ให้ผู้สื่อข่าว และทนายความออกจากพื้นที่ภายใน สน.ดินแดง และมีการนำรั้วลวดหนามมาปิดกั้นทางเข้าออก จนเวลาประมาณ 21.30 น. ทนายความได้ติดต่อไปยังเจ้าหน้าที่ตำรวจ สน.ดินแดงอีกครั้ง และได้รับการแจ้งว่าตำรวจกำลังจะเริ่มทำบันทึกการจับกุมผู้ต้องหา โดยบางส่วนได้เริ่มทำบันทึกไปแล้ว แต่เมื่อทนายแจ้งว่ากำลังจะเดินทางเข้าไปที่สน.ดินแดง ตำรวจกลับแจ้งว่าทำจัดทำบันทึกจับกุมผู้ต้องหาทั้งหมดเสร็จหมดแล้ว เมื่อทนายความเดินทางติดตามไปถึง สน. ในเวลาประมาณ 23.00 น. พบว่ามีผู้ต้องหาที่ถูกควบคุมตัวอยู่ 18 ราย ขณะที่ตำรวจแจ้งว่ามีเยาวชนอีก 16 ราย ถูกนำตัวแยกไปยัง สน.ห้วยขวาง แล้ว โดยไม่ได้แจ้งให้ทนายทราบก่อนหน้านี้ ทำให้รวมมีผู้ถูกดำเนินคดีทั้งหมด 34 ราย หากนับตั้งแต่เวลา 11.00 น. จนถึง 23.00 น. เป็นเวลากว่า 12 ชั่วโมง ที่ทนายความไม่สามารถเข้าพบผู้ถูกจับกุมได้ ซึ่งขัดต่อสิทธิของผู้ถูกจับกุมหรือผู้ต้องหาในทางกฎหมาย ที่จะสามารถพบและปรึกษาทนายความเป็นการส่วนตัวได้ อ่านข่าวนี้ฉบับเต็มในเว็บไซต์ศูนย์ทนายความเพื่อสิทธิมนุษยชน ข่าวการเมืองสิทธิมนุษยชนศูนย์ทนายความเพื่อสิทธิมนุษยชนเผย#แห่แวดเวียงไล่อีตู่#ราษฎรสุราษฎรขับไล่ตู่#ม็อบ6ตุลา#ม็อบ25ตุลากระบวนการยุติธรรมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/QYg31eZ44b0/95388,09_10_2021
สปสช.เปิดเวทีชี้แจง ‘เกณฑ์เบิกจ่าย’ กองทุนบัตรทอง ปีงบประมาณ 2565,"Submitted on Sat, 2021-10-09 13:56“นพ.จเด็จ” เปิดวงชี้แจงหลักเกณฑ์ วิธีการ เงื่อนไขการขอรับค่าบริการสาธารณสุข ของหน่วยบริการในระบบบัตรทอง ปีงบประมาณ 2565 พร้อมยืนยันถึงความจำเป็นของระบบ “พิสูจน์ตัวตน” แม้ทำให้งานเพิ่มขึ้น แต่หากเกิดเหตุที่ไม่ดี หน่วยบริการจะไม่ต้องมารับภาระ 9 ต.ค. 2564 สำนักงานหลักประกันสุภาพแห่งชาติ (สปสช.) จัดการประชุมชี้แจงหลักเกณฑ์ วิธีการ เงื่อนไขการขอรับค่าบริการสาธารณสุข ของหน่วยบริการในระบบหลักประกันสุขภาพแห่งชาติ ปีงบประมาณ 2565 เมื่อวันที่ 8 สิงหาคม 2564 เพื่อชี้แจงแนวทางการเบิกจ่ายและแนวปฏิบัติแก่หน่วยบริการในระบบหลักประกันสุขภาพแห่งชาติ (บัตรทอง) โดยมีผู้แทนจากโรงพยาบาลเข้าร่วมจำนวนมาก นพ.จเด็จ ธรรมธัชอารี เลขาธิการ สปสช. เปิดเผยว่า ระบบการเบิกจ่ายเป็นหน้าที่และภารกิจหลักของ สปสช. ซึ่งหน่วยบริการในระบบจำเป็นต้องมีความเข้าใจ และมีความมั่นใจต่อระบบการเบิกจ่ายว่ามีความถูกต้อง มีประสิทธิภาพ และไม่เป็นภาระของหน่วยบริการจนเกินไปนัก ปีงบประมาณ 2565 มีเรื่องใหม่หลายอย่างเกิดขึ้น เช่น ระบบการตรวจสอบสิทธิ์ ซึ่งได้ให้เจ้าหน้าที่ช่วยดูแล้วว่าจะทำอย่างไรไม่ให้เป็นปัญหามากนัก หรือจะช่วยอำนวยความสะดวกได้อย่างไร หรือว่าจะมีผลต่อการเบิกจ่ายอย่างไร อีกส่วนหนึ่งที่อยากจะเน้นคือระบบการพิสูจน์ตัวบุคคล โดยหลักๆ พยายามจะให้เป็นผู้รับบริการ หรือประชาชน ได้เป็นผู้ดำเนินการ เพื่อไม่ให้เป็นภาระกับหน่วยบริการมากนัก นพ.จเด็จ กล่าวต่อว่า อีกประเด็นที่สำคัญคือเรื่องของการป้องกันข้อผิดพลาดที่อาจเกิดขึ้น แม้ว่างบประมาณที่ใช้สำหรับการป้องกันคนที่คิดไม่ดีหรือทำไม่ดี จะมากกว่ามูลค่าของสินค้าที่ถูกนำไปใช้ไม่ดี หรือมีการมาเบิกโดยไม่ถูกต้อง แต่เราจำเป็นต้องทำ เพราะถ้าไม่ทำ สังคมจะไม่ถามว่ามันคุ้มหรือไม่ที่จะเอาเงินจำนวนมากเพื่อป้องกันคนไม่ดี ไม่กี่คน แต่สังคมจะถามว่าทำไมไม่ทำ “บางครั้งกติกาที่ สปสช.ออกมา หลายเรื่องเหมือนเป็นเรื่องที่ไม่รู้จะทำไปทำไม หรือทำไปแล้วก็เป็นภาระ แต่ถ้าไม่ทำเวลามีปัญหาเกิดขึ้นก็จะตกไปเป็นภาระของผู้ปฏิบัติการ ผมเชื่อว่าทุกท่านมีจิตบริสุทธิ์ในการที่จะทำงาน แต่หากเกิดอะไรขึ้นแล้วไม่มีการป้องกันพวกเราไว้ เราจะมาเสียใจตอนหลังไม่ได้ ดังนั้นหลายเรื่องที่เราออกแบบหรืออะไรก็แล้วแต่ หากมีประเด็นที่เรารู้สึกว่าไม่ใช่ มากไปหรือน้อยไปอย่างไร กรุณาแจ้งเรามา ถ้าปรับได้เราก็ยินดี ดำเนินการให้” นพ.จเด็จ กล่าว วันเดียวกัน นอกจากการชี้แจง หลักเกณฑ์ วิธีการ เงื่อนไขการขอรับค่าใช้จ่ายค่าบริการสาธารณสุขแล้ว สปสช. ยังได้ชี้แจงเรื่องกลไกการตรวจสอบก่อนและหลังจ่ายชดเชย ค่าบริการสาธารณสุข ในระบบหลักประกันสุขภาพแห่งชาติ, โปรแกรม e-Claim สำหรับการบันทึกข้อมูล การขอรับค่าใช้จ่ายค่าบริการสาธารณสุข และระบบยืนยันการเข้ารับบริการ หรือ Authentication code ที่มีการเปลี่ยนแปลง ตลอดจนการบันทึกบัญชี กรณีรับเงินค่าบริการสาธารณสุขสำหรับโรคโควิด-19 ในระบบการดูแลที่บ้าน (Home Isolation) และการดูแลในระบบชุมชน (Community Isolation) และระบบรายการโอนเงินผ่าน HNSO Budget ข่าวสังคมคุณภาพชีวิตสปสช.กองทุนบัตรทองสุขภาพติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/xQy7boTioxw/95389,09_10_2021
'เพื่อไทย' ชูนโยบายสร้างรถไฟความเร็วสูงเชื่อมหนองคาย-เวียงจันทร์,"Submitted on Sat, 2021-10-09 14:11ส.ส.หนองคาย พรรคเพื่อไทย ชูนโยบายสร้างรถไฟความเร็วสูงเชื่อมหนองคาย-เวียงจันทร์ เพื่อเชื่อมต่อรถไฟจีนที่มาแล้ว ชี้ไทยจะได้ประโยชน์มากกว่าและเร็วกว่า แนะพัฒนาความคล่องตัวค้าชายแดนฟื้นเศรษฐกิจ กฤษฎา ตันเทอดทิตย์ ส.ส. หนองคาย อดีตรองเลขาธิการสภาอุตสาหกรรมและคณะทำงานเศรษฐกิจพรรคเพื่อไทย เมื่อวันที่ 8 ต.ค. 2564 เว็บไซต์พรรคเพื่อไทย รายงานว่านายกฤษฎา ตันเทอดทิตย์ ส.ส. หนองคาย อดีตรองเลขาธิการสภาอุตสาหกรรม และ คณะทำงานเศรษฐกิจพรรคเพื่อไทย กล่าวว่าขณะนี้รถไฟความเร็วสูงจากประเทศจีน ได้มาถึงกรุงเวียงจันทร์ สาธารณรัฐประชาธิปไตยประชาชนลาวแล้ว ซึ่งตรงข้ามกับ จังหวัดหนองคาย แต่รถไฟความเร็วสูงของไทยเพิ่งทำได้ 3.5 กม. ที่สั่งทำในสมัยที่นายอาคม เติมพิทยาไพสิฐ เป็น รมว. คมนาคม และตอนนี้มาเป็น รมว. คลัง ซึ่งไม่ได้ประโยชน์อะไรเลยเหมือนเสียเงินฟรี ใช้เวลาก่อสร้างถึง 2 ปีครึ่งกว่าจะเสร็จแค่ 3.5 กม. ดังนั้น คณะทำงานเศรษฐกิจของพรรคเพื่อไทยได้เห็นโอกาสของประเทศในการที่จะขยายการค้าการลงทุนกับประเทศจีน รวมถึงการท่องเที่ยวที่จะพัฒนาเพิ่มขึ้นอีกมาก ในจังหวัดหนองคายรวมถึงจังหวัดในภาคอีสาน โดยภาวะวิกฤตไวรัสโควิดน่าจะหมดไปได้ในปีหน้าที่จะมียาและวัคซีนใหม่ๆ ออกมาทำให้การอยู่ร่วมกันแบบปกติกับไวรัสโควิดจะทำได้ จึงอยากเสนอนโยบายที่จะสร้างรถไฟความเร็วสูงเชื่อมจากกรุงเวียงจันทร์ เข้ามาจังหวัดหนองคายก่อน ไม่ต้องรอให้สร้างจากกรุงเทพไปโคราชและต่อไปหนองคายและค่อยเชื่อมเวียงจันทร์ เพราะจะใช้เวลานานหลายปี การเชื่อมต่อไปเวียงจันทร์ ก่อนจะทำให้ประเทศไทยได้ประโยชน์ได้เร็วกว่าและมากกว่า ดังนั้นหากมีการเลือกตั้งและพรรคเพื่อไทยได้บริหารประเทศ นโยบายการสร้างรถไฟความเร็วสูงเชื่อมระหว่างจังหวัดหนองคายไปยังกรุงเวียงจันทร์ จะดำเนินการเป็นเรื่องเร่งด่วน แล้วค่อยก่อสร้างต่อมายังโคราช และ โคราชมากรุงเทพมหานคร ซึ่งเป็นการสร้างย้อนกลับเพราะจะเชื่อมต่อได้เร็วกว่าและนักท่องเที่ยวจีนสามารถมาเที่ยวไทยได้เลย โดยเฉพาะในจังหวัดทางภาคอีสานซึ่งจะก่อให้เกิดรายได้และกระจายรายได้สู่ท้องถิ่นและจะสามารถฟื้นเศรษฐกิจของประเทศได้ ซึ่งหากพลเอกประยุทธ์ จะรีบทำก็นำไปทำได้เลย เพราะประเทศไทยจะได้ประโยชน์ แต่ถ้าพลเอกประยุทธ์ ไม่ทำหรือคิดไม่ได้และคิดไม่เป็น พรรคเพื่อไทยยืนยันว่าจะทำอย่างแน่นอนและจะเร่งทำด้วย นอกจากนี้ คณะทำงานเศรษฐกิจพรรคเพื่อไทย เห็นว่า การส่งเสริมการค้าชายแดนให้คล่องตัวจะเป็นประโยชน์กับประเทศไทยอย่างมาก เพราะประเทศไทยได้ดุลการค้าอย่างมากจากการค้าชายแดนกับประเทศเพื่อนบ้านทุกประเทศ สินค้าและบริการของไทยเป็นที่นิยมในประเทศเพื่อนบ้าน หากส่งเสริมให้คล่องตัว ประเทศไทยจะได้รายได้เพิ่มขึ้นอีกมาก ไม่อยากให้ระบบราชการกลายมาเป็นอุปสรรคในการพัฒนาการค้าชายแดน ดังนั้นนโยบายของพรรคเพื่อไทยจะทำให้ระบบราชการในบริเวณชายแดนเอื้อประโยชน์ต่อการค้าชายแดนไม่ใช่ให้มาเป็นอุปสรรค โดยจะใช้ระบบดิจิตอล (Digitalization) และไบโอเมตริกเข้ามาใช้ เพื่อให้แม่นยำและคล่องตัว ลดอุปสรรคของระบบราชการแบบเดิมๆ เพื่อให้เข้ากับโลกที่เปลี่ยนแปลง และการปรับประเทศเป็นระบบดิจิตอล (Digitalization) หรือ การเปลี่ยนแพลตฟอร์มของประเทศ จะเป็นนโยบายหลักของพรรคเพื่อไทยหากได้เป็นรัฐบาล โดยขนาดของราชการจะต้องเล็กลงและต้องมีประสิทธิภาพมากขึ้น ประชาชนต้องได้ประโยชน์อย่างเต็มที่และมีสิทธิมีเสียงมากขึ้นตามทิศทางของโลก ทั้งนี้จากการสอบถามสภาอุตสาหกรรมและสมาคมขนส่งทางบก ต่างเห็นตรงกันว่าหากน้ำมันดีเซลสามารถลดลงได้ลิตรละ 5 บาท ตามที่พรรคเพื่อไทยเสนอให้ลดภาษีสรรพสามิตน้ำมันดีเซล จะช่วยภาคอุตสาหกรรมและภาคการขนส่งได้อย่างมาก สามารถลดต้นทุนและเพิ่มความสามารถในการแข่งขันได้ อีกทั้งประชาชนยังได้ลดค่าใช้จ่ายลงได้มาก บรรเทาความเดือดร้อนในภาวะเศรษฐกิจทรุดหนักเช่นนี้ นอกจากนี้ ทิศทางราคาน้ำมันยังเป็นขาขึ้นและราคาน้ำมันอาจจะขึ้นไปอีกได้อีกซึ่งจะทำให้ประชาชนลำบากกันอีกมากและธุรกิจจะเพิ่มต้นทุนสูง ดังนั้นจึงอยากให้มีการลดราคาน้ำมันดีเซลลงตามที่พรรคเพื่อไทยเสนอ ซึ่งพรรคเพื่อไทยจะทำแน่ถ้าได้เป็นรัฐบาล การจะฟื้นเศรษฐกิจของไทยที่ตกต่ำมาเป็นเวลานานเป็นเรื่องที่ยากมาก ต้องอาศัยความรู้ความสามารถและความเข้าใจรวมถึงประสบการณ์ในการแก้ปัญหาเศรษฐกิจ และที่สำคัญคือต้องคิดและทำหลายๆ เรื่องได้พร้อมๆ กัน พรรคเพื่อไทยมีบุคลากรและมีความพร้อม อีกทั้งมีประสบการณ์และหลักคิดมาตั้งแต่พรรคไทยรักไทย ดังนั้นพรรคเพื่อไทยเชื่อมั่นว่าหากได้เป็นรัฐบาลจะสามารถฟื้นเศรษฐกิจและนำพาประเทศให้เจริญรุ่งเรืองต่อไปได้ ประชาชนจะได้ไม่ต้องลำบากและจะอยู่ดีกินดีเหมือนในอดีตเหมือนช่วงที่พรรคเคยบริหารประเทศ ขอให้มั่นใจในพรรคเพื่อไทย ข่าวการเมืองเศรษฐกิจสังคมคุณภาพชีวิตรถไฟความเร็วสูงรถไฟความเร็วสูงหนองคาย-เวียงจันทร์พรรคเพื่อไทยกฤษฎา ตันเทอดทิตย์ติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/QrRXMEhIddg/95390,09_10_2021
กมธ.ศาสนาฯ รับหนังสือขอความเป็นธรรมกรณีการถอดถอนเจ้าคณะจังหวัดกาฬสินธุ์,"Submitted on Sat, 2021-10-09 14:27รองประธานคณะกรรมาธิการการศาสนา ศิลปะและวัฒนธรรม รับยื่นหนังสือ จากตัวแทนพุทธศาสนิกชนจังหวัดกาฬสินธุ์ กรณีขอความเป็นธรรมกรณีการถอดถอนเจ้าคณะจังหวัดกาฬสินธุ์ เมื่อวันที่ 7 ต.ค. 2564 เว็บไซต์สถานีวิทยุกระจายเสียงและวิทยุโทรทัศน์รัฐสภา รายงานเมื่อวันที่ 7 ต.ค. 2564 ที่ผ่านมาว่านายเพชรวรรต วัฒนพงศศิริกุล รองประธานคณะกรรมาธิการการศาสนา ศิลปะและวัฒนธรรม สภาผู้แทนราษฎร คนที่สาม และคณะรับยื่นหนังสือจากนายกฤตชญา วิเชียรเพริศ ตัวแทนพุทธศาสนิกชนจังหวัดกาฬสินธุ์ และคณะ เรื่อง ขอความเป็นธรรมกรณีการถอดถอนเจ้าคณะจังหวัดกาฬสินธุ์ ให้แก่พระเทพสารเมธี เจ้าอาวาสวัดประชานิยม จังหวัดกาพสินธุ์ คณะสงฆ์ จ.กาฬสินธุ์ รวมตัวตั้งคำถามถอดเจ้าคณะจังหวัด-ตั้งพระนอกเขตปกครอง นายกฤตชญา วิเชียรเพริศ ตัวแทนพุทธศาสนิกชนจังหวัดกาฬสินธุ์ กล่าวว่าตามที่มหาเถรสมาคมได้มีการประชุมผ่านระบบออนไลน์ เมื่อวันที่ 30 ก.ย. 2564 และมีมติถอดถอนพระเทพสารเมธี เจ้าอาวาสวัดประชานิยม จังหวัดกาพสินธุ์ ออกจากตำแหน่งเจ้าคณะจังหวัดกาฬสินธุ์ โดยไม่มีการสอบสวน ไม่มีการให้โอกาสผู้ถูกถอดถอนได้รับทราบข้อกล่าวหาและให้ข้อมูลเพื่อแก้ข้อกล่าวหา ตามกระบวนการที่กำหนดไว้ในกฎมหาเถรสมาคม ฉบับที่ 24 (พ.ศ. 2541) ว่าด้วยการแต่งตั้งถอดถอนพระสังฆาธิการแต่อย่างใด ทั้งนี้เจ้าคณะจังหวัดกาฬสินธุ์ได้ตั้งใจทำนุบำรุงสนองงานพระพุทธศาสนาเพื่อความมั่นคงของประเทศชาติ ส่งเสริมการศึกษาของพระสงฆ์และสามเณร เป็นผู้ก่อตั้งวิทยาลัยศาสนศาสตร์เฉลิมพระเกียรติกาฬสินธุ์ ในสังกัดมหาวิทยาลัยมหามกุฎราชวิทยาลัย เป็นพระภิกษุที่มีวิถีปฏิบัติอยู่ในศีลที่งดงาม ไม่เคยมีข้อด่างพร้อยในวัตรปฏิบัติ พุทธศาสนิกชนในจังหวัดกาฬสินธุ์และจังหวัดใกล้เคียงเป็นจำนวนมากให้ความเคารพนับถือ ความศรัทธาในศีลาจารวัตรและคุณูปการณ์ที่ได้ประพฤติเป็นแบบอย่าง การที่มหาเถรสมาคมมีมติถอดถอนพระเทพสารเมธี ออกจากตำแหน่งเจ้าคณะจังหวัดกาพสินธุ์ โดยไม่ทราบเหตุผลได้สร้างความด่างพร้อยต่อประวัติอันดีงาม ก่อให้เกิดความกังขาและสร้างความสะเทือนใจต่อพุทธศาสนิกชนในวงกว้างเป็นอันมาก มติดังกล่าวจึงขัดกับวิธีปฏิบัติที่กำหนดไว้ในกฎมหาเถรสมาคม นายเพชรวรรต วัฒนพงศศิริกุล กล่าวภายหลังรับหนังสือว่าจะนำเรื่องดังกล่าวเข้าสู่การพิจารณาของคณะอนุกรรมาธิการพิจารณาศึกษาด้านพระพุทธศาสนาและศาสนาอื่นๆ จากนั้นจะส่งเรื่องดังกล่าวเข้าสู่ที่ประชุมคณะกรรมาธิการการศาสนา ศิลปะและวัฒนธรรมสภาผู้แทนราษฎร ในสัปดาห์หน้า ด้านนายนิยม เวชกามา ส.ส.สกลนคร พรรคเพื่อไทย กล่าวว่าการประชุมกรณีการถอดถอนเจ้าคณะจังหวัดกาฬสินธุ์นั้น ตนจะขอให้มีการตรวจสอบความถูกต้องว่าการประชุมดังกล่าวมีประธานการประชุม และองค์ประชุม ครบตามกฎหมายหรือไม่ จึงขอเรียกร้องความเป็นธรรมเพื่อปกป้องพระพุทธศาสนาต่อไป ข่าวการเมืองสังคมวัฒนธรรมคณะกรรมาธิการการศาสนา ศิลปะและวัฒนธรรม สภาผู้แทนราษฎรเพชรวรรต วัฒนพงศศิริกุลกฤตชญา วิเชียรเพริศแต่งตั้งถอดถอนพระสงฆ์มหาเถรสมาคมเจ้าคณะจังหวัดเจ้าคณะจังหวัดกาฬสินธุ์พระเทพสารเมธีนิยม เวชกามาศาสนาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/wqV7ATWMXiE/95391,09_10_2021
เฟมินิสต์ปลดแอกนำทัพ #ม็อบ9ตุลา คาร์ม็อบ 'ขบวนกีV4' ยันจุดยืน 3 ข้อ-ร้องความเท่าเทียมทางเพศ,"Submitted on Sat, 2021-10-09 15:21กลุ่มเฟมินิสต์ปลดแอกจัดการชุมนุมคาร์ม็อบ ""ขบวนกีV4"" เคลื่อนพลจากสีลมซอย 2 สู่อนุสาวรีย์ประชาธิปไตย ชูจุดยืน 3 ข้อเรียกร้อง ประยุทธ์ลาออก, แก้ไขรัฐธรรมนูญ, ปฏิรูปสถาบันกษัตริย์ พร้อมเรียกร้อง ""จุดยืนเปลือย 5 ข้อ"" สร้างรัฐธรรมนูญสีรุ้งเพื่อความเท่าเทียมและเป็นธรรมทางเพศ 9 ต.ค. 2564 วันนี้ (9 ต.ค. 2564) เวลา 14.00 น. กลุ่มเฟมินิสต์ปลดแอกจัดการชุมนุมคาร์ม็อบ “ขบวนกีV4” เปลือยให้รัฐสะเทือน วางแผนเส้นทางการเคลื่อนขบวนจากซอยสีลม 2 (ซอยธนิยะ) โดยใช้เส้นทาง ถ.วิทยุ ผ่านแยกราชประสงค์และแยกประตูน้ำ เข้าสู่ ถ.เพชรบุรี ผ่านแยกยมราช เข้าสู่ ถ.หลานหลวง และไปยังจุดหมายปลายทางที่อนุสาวรีย์ประชาธิปไตย ถ.ราชดำเนิน ซึ่งทางผู้จัดการชุมนุมแจ้งว่าจะมีการตั้งเวทีปราศรัยบริเวณดังกล่าวในเวลา 16.00 น. กลุ่มเฟมินิสต์ปลดแอก อธิบายที่มาที่ไปของชื่อการจัดกิจกรรม ทำไมต้อง “เปลือย” ผ่านเพจเฟซบุ๊กเฟมินิสต์ปลดแอก โดยระบุว่า “การเปลือยเป็นเสมือนการปลดปล่อยบางสิ่งบางอย่างจากพันธะ จากการปกปิด จากแอกที่ครอบงำ ดังนั้นเราจึงอนุมานได้ว่าเราต้องเปลือยจากการกดขี่ของสังคม เปลือยจากประเทศนี้ เปลือยจากเผด็จการทหาร และนั่นก็เป็นที่มาของ 5 ข้อเรียกร้องม็อบเปลือย” สำหรับข้อเรียกร้อง 5 ข้อของกลุ่มเฟมินิสต์ปลดแอกในการชุมนุมคาร์ม็อบวันนี้ ได้แก่ เปลือยอคติทางเพศเพื่อสวัสดิการผ้าอนามัย เปลือยจารีตเพื่อสนับสนุนสมรสเท่าเทียม เปลือยกฎหมายปิดปากเพื่อยกเลิกกฎหมาย 112 เปลือยเรื่องต้องห้ามเพื่อรณรงค์ปฎิรูปสถาบันกษัตริย์ เปลือยรัฐธรรมนูญปิตาธิปไตยให้เห็นรัฐธรรมนูญสีรุ้ง 13.05 น. กลุ่มเฟมินิสต์ปลดแอกแจ้งผ่านเพจเฟซบุ๊กว่าเมื่อเวลา 12.59 น. รถเครื่องเสียงของผู้จัดการชุมนุมที่กำลังเดินทางจาก จ.ปทุมธานี เข้ามายังซอยสีลม 2 ถูกตำรวจสกัดกั้นไม่ให้เดินทางเข้ามาในกรุงเทพฯ ทางเพจจึงจะประกาศขออาสารถเครื่องเสียง รถยนต์ และรถจักรยานยนต์ ให้เข้ามาร่วมนำขบวนคาร์ม็อบที่ซอยสีลม 2 13.11 น. ผู้สังเกตการณ์การชุมนุมรายงานว่ากลุ่มผู้จัดการชุมนุมเดินทางมายังบริเวณซอยสีลม 2 แล้ว 4-5 คน พบตำรวจในเครื่องแบบ 3 นาย และคาดว่ามีตำรวจนอกเครื่องแบบประจำการบริเวณพื้นที่ดังกล่าวประมาณ 4-5 คน 13.27 น. รถขนอุปกรณ์ประกอบการชุมนุมเดินทางมาถึงซอยสีลม 2 13.57 น. ชุมาพร แต่งเกลี้ยง หรือวาดดาว จากกลุ่มเฟมนิสต์ปลดแอกให้สัมภาษณ์กับสื่อมวลชนว่าการปราศรัยในกิจกรรมคาร์ม็อบวันนี้มีความหลากหลาย ทั้งเรื่องการเมืองและเรื่องเพศ จากคนหลากหลายกลุ่ม อีกทั้งยังมีการแสดงจากวงดนตรี เช่น วงสามัญชน และ Zweed n' Roll ชุมาพรกล่าวเพิ่มเติมว่าทีมงานได้ชวนผู้ขับรถสิบล้อที่ได้รับผลกระทบจากสถานการณ์โควิด-19 จำนวน 10 คันมาร่วมขบวนคาร์ม็อบ ซึ่งไม่มีการปราศรัยบนรถเครื่องเสียง แต่จะเปิดเพลงเพื่อเต้นบนรถบรรทุกอย่างเดียว ซึ่งตนยืนยันว่าที่ใช้รถสิบล้อจำนวน 10 คันเพราะต้องการเต้นแบบรักษาระยะห่างระหว่างกัน อย่างไรก็ตาม ตำรวจ จ.ปทุมธานี สกัดไม่ให้รถสิบล้อมาที่นี่ ทั้งนี้ ทางผู้จัดยืนยันว่าจะทำกิจกรรมต่อ โดยนำธงรุ้งมากกว่าหนึ่งพันผืนมาแจกให้ผู้ร่วมชุมนุม เพื่อยืนยันในเรื่องความหลากหลายทางเพศ และข้อเรียกร้อง 3 ข้อ คือ พล.อ.ประยุทธ์ จันทร์โอชา ต้องลาออกจากตำแหน่งนายกรัฐมนตรี, แก้ไขรัฐธรรมนูญใหม่ และปฏิรูปสถาบันกษัตริย์ ชุมาพรให้สัมภาษณ์เพิ่มเติมว่าเหตุผลที่เลือก ถ.สีลม เป็นจุดเริ่มต้นของขบวนคาร์ม็อบ เนื่องจากจุดนี้เป็นจุดที่พี่น้องชาว LGBTQ+ และพนักงานให้บริการทางเพศ (Sex worker) เคยทำงาน มีความมั่งคั่ง และเติบโต แต่ทุกอย่างต้องหยุดชะงักเพราะโควิด-19 จึงอยากใช้เป็นจุดเริ่มต้นและจุดให้กำลังใจ นอกจากนี้ ชุมาพรยังกล่าวว่า หากอาสาสมัครที่มาจัดกิจกรรมในวันนี้คนใดไม่ได้รับวัคซีนครบ 2 เข็ม ทางทีมงานจะขอให้ตรวจหาเชื้อโควิด-19 ก่อน ทางผู้จัดจึงไม่เข้าใจว่าเหตุใดตำรวจถึงตั้งข้อกล่าวหาเรื่องเสี่ยงต่อการแพร่โรคระบาด ทั้งที่ผู้จัดมีมาตรการป้องกันการแพร่ระบาดอย่างเต็มที่แล้ว 14.02 น. กลุ่มผู้ชุมนุมรวมตัวกันบริเวณซอยสีลม 2 ทางลงสถานี BTS ศาลาแดง โดยมีสมาชิกกลุ่มทะลุฟ้า เฟมินิสต์ปลดแอก และกลุ่มปฏิวัติการศึกษาไทย เข้าร่วม รวมประมาณ 10 คน บางคนสวมผ้าคลุมศีรษะสีสะท้อนแสง กำลังรวบรวมธงของกลุ่มต่างๆ และเตรียมเคลื่อนขบวน 14.17 น. ผู้จัดการชุมนุมแจกธงสีรุ้งซึ่งมีสัญลักษณ์ของกลุ่มเฟมินิสต์ปลดแอกติดอยู่บนธงให้แก่ผู้มาเข้าร่วมกิจกรรม โดยธงสีรุ้งเป็นสัญลักษณ์ของกลุ่มผู้มีความหลากหลายทางเพศ (LGBTQ+) 14.30 น. รถเครื่องเสียงของกลุ่ม WeVo เดินทางมาถึงบริเวณสถานี BTS ศาลาแดง 14.37 ขบวนคาร์ม็อบของกลุ่มเฟมินิสต์ปลดแอกเคลื่อนขบวนจากซอยสีลม 2 มาบริเวณแยกสีลม โดยหัวขบวนคือรถเครื่องเสียงของกลุ่มคนรุ่นใหม่นนทบุรี ต่อด้วยผู้ร่วมกิจกรรมถือธง Pride ขนาดใหญ่ และขบวนธง LGBTQ+ ก่อนจะนำผ้าธง Pride มางกางบนพื้นถนนบริเวณหน้า MRT สีลม 14.40 น. ผู้จัดกิจกรรมประกาศเริ่มติดกรรมการแสดงแดร็กควีน (Drag Queen) บริเวณแยกสีลม เริ่มด้วยการแสดงลิปซิงค์เพลง Just Like Fire ของ P!nk ซึ่งเป็นเพลงประกอบภาพยนตร์ Alice Through the Looking Glass มีเนื้อหาเกี่ยวกับการต่อสู้และพยายามเพื่อสิ่งที่ดีกว่าอย่างไม่หวาดเกรง ราวกับเปลวไฟที่พร้อมจะแผดเผาอุปสรรคที่กีดอย่างให้สิ้นซาก นอกจากนี้ยังมีการแสดงเพลงหมอลำ และเพลง Born This Way ของ Lagy Gaga ซึ่งมีเนื้อหาสนับสนุนกลุ่มผู้มีความหลากหลายทางเพศ จากนั้นเมื่อจบการแสดง ผู้จัดประกาศผ่านรถเครื่องเสียงว่าพร้อมเคลื่อนขบวนไปยังอนุสาวรีย์ประชาธิปไตย ถ.ราชดำเนิน โดยใช้เส้นทาง ถ.พระราม 4 มุ่งหน้า ถ.วิทยุ หนึ่งในผู้เข้าร่วมกิจกรรมแสดงเพลง Born This Way ของ Lady Gaga ข่าวการเมืองข่าวการเมือง#ม็อบ9ตุลาเฟมินิสต์ปลดแอกขบวนกีV4คาร์ม็อบกลุ่มผู้มีความหลากหลายทางเพศLGBTQ+สีลมอนุสาวรีย์ประชาธิปไตยความเท่าเทียมทางเพศติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/sgrnGGroarQ/95392,09_10_2021
"COVID-19: 9 ต.ค. 64 ไทยติดเชื้อเพิ่ม 10,630 ราย เสียชีวิต 73 ราย","Submitted on Sat, 2021-10-09 16:05ศบค. รายงานสถานการณ์ในไทย ผู้ป่วยใหม่ 10,630 ราย ป่วยสะสม 1,700,067 ราย รักษาหาย 10,542 ราย หายสะสม 1,572,332 ราย เสียชีวิต 73 ราย เสียชีวิตสะสม 17,607 ราย - เตรียมสุ่มตรวจ ATK ในโรงเรียน-นร.ฉีดไฟเซอร์เข็มแรก 1.5 แสนคน - 'โมเดอร์นา' แจงภาวะกล้ามเนื้อหัวใจอักเสบ หลังฉีดวัคซีน mRNA เกิดได้น้อย 9 ต.ค. 2564 ศบค. รายงานสถานการณ์ในไทย ผู้ป่วยใหม่ 10,630 ราย ป่วยสะสม 1,700,067 ราย รักษาหาย 10,542 ราย หายสะสม 1,572,332 ราย เสียชีวิต 73 ราย เสียชีวิตสะสม 17,607 ราย ส่วนยอดฉีดวัคซีน (8 ต.ค. 2564) สะสม 59,308,772 โดส เตรียมสุ่มตรวจ ATK ในโรงเรียน-นร.ฉีดไฟเซอร์เข็มแรก 1.5 แสนคน 9 ต.ค.2564 น.ส.รัชดา ธนาดิเรก รองโฆษกประจำสำนักนายกรัฐมนตรี เปิดเผยผลการดำเนินการฉีดวัคซีนไฟเซอร์ ในเดือน ต.ค. 2564 ให้แก่ นักเรียน นักศึกษา กลุ่มเป้าหมายที่มีอายุ 12-18 ปี ขณะนี้มีผู้แจ้งความประสงค์เข้ารับการฉีดแล้วประมาณ 3.8 ล้านคน จากตัวเลขกลุ่มเป้าหมายมีอยู่ประมาณ 5 ล้านคน คิดเป็นร้อยละ 71 และคาดว่ามีตัวเลขผู้แจ้งความประสงค์ฉีดวัคซีนเพิ่มขึ้นต่อเนื่อง การฉีดวัคซีนสะสมตั้งแต่วันที่ 7 ต.ค. มีนักเรียนที่ได้รับการฉีดวัคซีนเข็มที่ 1 แล้วประมาณ 150,190 คน หรือร้อยละ 3.3 และฉีดวัคซีนเข็มที่ 2 ไปแล้วประมาณ 1,825 คน น.ส.รัชดา ยังกล่าวถึงกรณีที่มีกระแสข่าวผ่านสื่อต่าง ๆ และทางโซเชียลสื่อออนไลน์ เช่น ในแพลตฟอร์ม TikTok เด็กบางกลุ่มได้ออกมาแสดงความกังวลต่อผลข้างเคียงจากการฉีดวัคซีนไฟเซอร์ ขอให้ความเชื่อมั่นว่า วัคซีนไฟเซอร์ที่รัฐบาลนำมาฉีดให้กับเด็กนักเรียนกลุ่มเป้าหมาย มีความปลอดภัยและมีประสิทธิภาพสูงได้มาตรฐานระดับสากลและทั่วโลกยอมรับ โดยได้ผ่านการตรวจสอบและอนุมัติรับรองคุณภาพเรียบร้อยแล้วทั้งจากองค์การอนามัยโลก (WHO) องค์การอาหารและยาสหรัฐฯ หรือเอฟดีเอ (FDA) รวมทั้งสำนักงานคณะกรรมการอาหารและยา (อย.) กระทรวงสาธารณสุขของไทยด้วย แม้การฉีดวัคซีนไฟเซอร์จะมีผลข้างเคียงในลักษณะต่าง ๆ อยู่บ้าง ทั้งผลข้างเคียงที่ไม่รุนแรง เช่น ปวดกล้ามเนื้อ อ่อนเพลีย คลื่นไส้ หนาวสั่น รวมถึงผลข้างเคียงที่ค่อนข้างรุนแรง เช่น อาการกล้ามเนื้อหัวใจอักเสบ แต่จากข้อมูลของคณะอนุกรรมการด้านโรคโควิด-19 ซึ่งเป็นส่วนหนึ่งในคณะกรรมการที่ปรึกษาระดับโลกด้านความปลอดภัยของวัคซีนประจำองค์การอนามัยโลก (GACVS) ระบุว่าวัคซีนชนิด mRNA มีประโยชน์ในการป้องกันโรคโควิด-19 มากกว่าความเสี่ยงที่จะทำให้เกิดโรคกล้ามเนื้อหัวใจขาดเลือดและเยื่อหุ้มหัวใจอักเสบ ช่วยลดจำนวนผู้ป่วยที่ต้องเข้ารักษาในโรงพยาบาล และลดการเสียชีวิตจาก COVID-19 ได้ โดยหลายประเทศได้เดินหน้าฉีดวัคซีนไฟเซอร์ให้แก่เด็กไปก่อนหน้านี้แล้ว อาทิ สหรัฐฯ สหราชอาณาจักร ญี่ปุ่น เกาหลีใต้ สเปน นอร์เวย์ เป็นต้น ทางบริษัท ไฟเซอร์-ไบโอเอ็นเทค (Pfizer-BioNTech) ยังได้ยื่นคำขอต่อองค์การอาหารและยาสหรัฐฯ (FDA) อย่างเป็นทางการแล้วเพื่อให้อนุมัติให้ใช้วัคซีนโควิด-19 กับเด็กอายุระหว่าง 5-11 ปี เป็นการฉุกเฉิน หากผ่านการรับรองของ FDA คาดจะสามารถใช้ได้ในเดือน พ.ย. นี้ การฉีดวัคซีนให้แก่เด็กนักเรียนมีความสำคัญมาก เพื่อสร้างภูมิคุ้มกันของสังคมให้เข้มแข็งมากขึ้นและให้เด็กได้กลับไปเรียนในรูปแบบปกติโดยเร็ว พร้อมเตรียมรับการเปิดภาคเรียนเดือน พ.ย.นี้ นอกจากนี้ รัฐบาลโดยกระทรวงสาธารณสุขและกระทรวงศึกษาธิการ ยังพิจารณาให้มีการตรวจ ATK (Antigen Test Kit) แบบสุ่มตัวอย่างประมาณ 10-15% ของจำนวนนักเรียนในทุก ๆ 2 สัปดาห์ ทั้งนี้เพื่อสร้างความมั่นใจกับนักเรียนในการฉีดวัคซีนไฟเซอร์ นอกจากนี้ นายกรัฐมนตรี กำชับให้สถานศึกษาและหน่วยงานที่เกี่ยวข้องเร่งให้ข้อมูลสร้างความเข้าใจที่ถูกต้องเกี่ยวกับประสิทธิภาพและอักตราการเกิดผลข้างเคียงจากวัคซีน เพื่อให้นักเรียนคลายความกังวลจากผลที่เกิดขึ้นด้วย 'โมเดอร์นา' แจงภาวะกล้ามเนื้อหัวใจอักเสบ หลังฉีดวัคซีน mRNA เกิดได้น้อย 9 ต.ค. 2564 บริษัทโมเดอร์นา ออกแถลงการณ์ว่าด้วยอุบัติการณ์การเกิดภาวะกล้ามเนื้อหัวใจอักเสบ และเยื่อหุ้มหัวใจอักเสบ เมื่อวันที่ 7 ตุลาคม ที่ผ่านมา โดยมีข้อความระบุว่า บริษัทโมเดอร์นามีความตระหนักถึงประกาศจากกระทรวงสาธารณสุขของประเทศ เดนมาร์ก สวีเดน และฟินแลนด์ที่แนะนำให้มีการหยุดฉีดวัคซีนป้องกัน COVID-19 ของบริษัทโมเดอร์นาเป็นการชั่วคราว ในกลุ่มประชาชนที่อายุตั้งแต่ 18 ปีลงมา ในประเทศเดนมาร์ก และกลุ่มประชาชนอายุตั้งแต่ 30 ปีลงมา ในส่วนของประเทศสวีเดน และฟินแลนด์ สำหรับบริษัทโมเดอร์นาแล้ว ความปลอดภัยของผู้บริโภคที่ใช้ผลิตภัณฑ์ของเราเป็นเรื่องที่สำคัญยิ่ง เรามีความมุ่งมั่นที่จะหยุดยั้งการแพร่ระบาดของโรค COVID-19 ซึ่งนับตั้งแต่มีการระบาดมาจนถึงเวลานี้ได้ส่งผลกระทบต่อประชากรทั่วโลก และคร่าชีวิตคนไปแล้วกว่า 4 ล้านราย ทางบริษัทโมเดอร์นาเองมีความตระหนักดีถึงโอกาสการเกิดภาวะกล้ามเนื้อหัวใจ/เยื่อหุ้มหัวใจอักเสบภายหลังจากการได้รับวัคซีนประเภท mRNA ซึ่งภาวะดังกล่าวมีอุบัติการณ์การเกิดน้อย โดยผู้ป่วยส่วนใหญ่มักจะมีอาการไม่มากและหายได้เองภายในเวลาในระยะเวลาอันสั้นภายหลังจากการได้รับการรักษาและการพักผ่อนที่เพียงพอ อนึ่งเป็นที่ทราบกันดีว่าหากมีการติดเชื้อ COVID-19 ความเสี่ยงต่อการเกิดภาวะกล้ามเนื้อหัวใจ และเยื่อหุ้มหัวใจอักเสบจะเพิ่มสูงขึ้น ดังนั้นการได้รับวัคซีนที่มีประสิทธิภาพในการป้องกันการติดเชื้อจึงเป็นแนวทางป้องกันการเกิดอาการไม่พึงประสงค์ดังกล่าวที่ดีที่สุด จากข้อมูลการวิเคราะห์ล่าสุดในประเทศสหรัฐอเมริกา โดยเครือข่าย US Vaccine Safety Datalink (VSD) จากจำนวนประชากร 6.2 ล้านคนที่ได้รับวัคซีน mRNA นั้นไม่พบว่ามีการบ่งชี้ถึงความปลอดภัยที่เปลี่ยนแปลงไป ภายหลังจากการได้รับวัคซีน mRNA ชนิดใดๆ ก็ตาม นอกจากนี้แล้ว รายงานจากการวิจัยผ่านทางเครือข่าย Kaiser Permanente จากจำนวนคนที่ได้รับวัคซีนมากกว่า 2.3 ล้านราย ก็พบจำนวนของผู้ที่เกิดภาวะกล้ามเนื้อหัวใจ/เยื่อหุ้มหัวใจอักเสบเพียง 15 รายในผู้ที่ได้รับวัคซีน mRNA ทั้งหมด โดยคิดเป็นอัตราอุบัติการณ์การเกิดภายหลังจากได้วัคซีนเข็มที่สอง ที่ 5.8 รายต่อ ล้านโดส วัคซีน COVID-19 ของบริษัทโมเดอร์นาในนาม Spikevax เป็นวัคซีนที่ได้รับการพิสูจน์ว่ามีประโยชน์และประสิทธิภาพเป็นที่ประจักษ์ ประสิทธิภาพของวัคซีนในการป้องกันการติดเชื้อ COVID-19 ในระดับที่สูงมากก็เป็นที่ประจักษ์ทั้งในการนำมาใช้จริงในกลุ่มประชากรขนาดใหญ่ นอกเหนือจากรายงานผลการวิจัยทางคลินิกระยะที่ 3 จาก COVE study ที่มีมาก่อนหน้านี้ ทางบริษัทมีความมุ่งมั่นที่จะทำการเฝ้าระวังติดตามข้อมูลความปลอดภัยในผลิตภัณฑ์ทุกตัวอย่างใกล้ชิดทั้งในระยะที่ตัวผลิตภัณฑ์เองกำลังอยู่ในขั้นตอนการศึกษาวิจัยในคนก็ดี และเมื่อถูกนำมาใช้งานจริง ที่มาเรียบเรียงจาก: Thai PBS | ไทยรัฐออนไลน์ ข่าวสังคมคุณภาพชีวิตCOVID-19สุขภาพวัคซีน COVID-19โมเดอร์นาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/m9FTbqRSR_Y/95393,09_10_2021
'วิษณุ' เผย 'ประยุทธ์' นำร่างแก้ไข รธน.ขึ้นทูลเกล้าฯ ถวายแล้ว,"Submitted on Sat, 2021-10-09 16:18'วิษณุ' เผย 'ประยุทธ์' นำร่างแก้ไข รธน.ขึ้นทูลเกล้าฯ ถวายแล้ว เมื่อวันที่ 4 ต.ค. 2564 และจะครบกำหนด 90 วันในวันที่ 2 ม.ค. 2565 ยืนยันตอนนี้ไม่มีร่างพระราชกฤษฎีกายุบสภา สำนักข่าวไทย รายงานเมื่อวันที่ 8 ต.ค. 2564 ว่านายวิษณุ เครืองาม รองนายกรัฐมนตรี กล่างถึง ความคืบหน้าการยื่นทูลเกล้าฯรัฐธรรมนูญ ว่าได้ทูลเกล้าฯ ถวายแล้ว เมื่อวันที่ 4 ต.ค. 2564 และจะครบกำหนด 90 วันในวันที่ 2 ม.ค. 2565 ส่วนการลงพื้นที่ของคณะรัฐมนตรีในช่วงนี้ นายวิษณุระบุว่า นายกฯ กำชับให้ลงพื้นที่ ใครกำกับพื้นที่จังหวัดไหนก็ควรไป รองนายกรัฐมนตรีบางท่านที่ดูกระทรวงด้วย ก็ลงทุกจังหวัดอยู่แล้ว ยืนยันว่าการลงพื้นที่ไม่ใช่เป็นช่วงสุดท้ายของรัฐบาล พร้อมระบุว่าผู้สื่อข่าวช่างคิด ช่างจินตนาการ แต่จะเลือกตั้งได้อย่างไรในเมื่อกติกาและกฎหมายยังไม่ชัดเจนแน่นอน และหากเกิดอุบัติเหตุทางการเมืองในช่วงนี้จะสะดุดหรือไม่นั้น นายวิษณุ กล่าวว่า นายกรัฐมนตรีคงคิดเองได้ ปัญหาใครก็รู้ เพราะฉะนั้นก็ต้องตระหนักว่ามีปัญหาอยู่ จะแก้ไขอย่างไรก็ต้องพยายามกัน นายวิษณุ ยืนยันว่า ตอนนี้ไม่มีร่างพระราชกฤษฎีกายุบสภา เพราะหากยุบแล้วก็ต้องเลือกใหม่ ซึ่งต้องถามกลับมาจะเลือกกันอย่างไร ใครตอบได้ ฝ่ายค้าน รัฐบาล นักวิชาการ และ กกต.ก็ตอบไม่ได้ “รัฐธรรมนูญฉบับเก่าใช้ได้ แต่อยู่ไปเพลิน ๆ มัน ๆ กำลังหาเสียงกันอยู่ แล้วรัฐธรรมนูญฉบับใหม่ประกาศใช้ออกมาจะทำอย่างไร จะเลือกกันแบบไหน เพราะหากเกิดอะไรขึ้นในตอนนี้ เราต้องพิมพ์บัตรเลือกตั้งแบบใบเดียว และหากประกาศใช้รัฐธรรมนูญฉบับใหม่ต้องพิมพ์บัตรเลือกตั้งสองใบ ไม่ได้เสียดายค่าพิมพ์บัตร แต่ปัญหาคือหากเกิดการยุบสภาในเวลานี้ ต้องบอกกับประชาชนทั้งประเทศว่า เลือก ส.ส.เขต 350 คน บัญชีรายชื่อ 150 คน แต่พอเอาเข้าจริงๆ เลือกส.ส.เขต 400 บัญชีรายชื่อ 100 ก็จะทำให้ยุ่งกันหมดทั้งประเทศ” นายวิษณุ กล่าว ส่วนจะปิดประตูตายเรื่องการยุบสภาหรือไม่นั้น นายวิษณุ ระบุว่าเปิดประตูอยู่ ใครจะเข้าไปก็แล้วแต่ ใครเข้าไปปั๊บรีบปิดเลย เขาเรียกว่าล็อกดาวน์ ส่วนสถานการณ์ในขณะนี้จะไว้ใจได้หรือไม่นั้น นายวิษณุระบุว่าผู้สื่อข่าวเป็นเกจิกันทั้งนั้น ตนไม่รู้ เรื่องพวกนี้ใช้ความรู้สึกไม่ได้ การเมืองต้องใช้ความรู้มากกว่า ไอน์สไตล์บอกว่าจินตนาการสำคัญกว่า เรื่องนี้ไม่มีใครเก่งกว่าใคร ข่าวการเมืองการแก้ไขรัฐธรรมนูญวิษณุ เครืองามติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/VXr3370YScs/95394,09_10_2021
กกต.แจงไม่มีอำนาจห้ามผู้ป่วยโควิด-19 ลงสมัคร อบต. แต่ผู้ป่วยจะถูกควบคุมจาก พ.ร.บ.โรคติดต่อ,"Submitted on Sat, 2021-10-09 16:49เลขาธิการ กกต.แจงไม่มีอำนาจห้ามผู้ป่วยโควิด-19 ลงสมัคร อบต. แต่ผู้ป่วยจะถูกควบคุมจาก พ.ร.บ.โรคติดต่อ ย้ำให้หน่วยรับสมัครเลือกตั้งเตรียมพร้อมสถานที่แยกเฉพาะกลุ่มเสี่ยงแล้ว 9 ต.ค. 2564 สำนักข่าวไทย รายงานว่า พ.ต.อ.จรุงวิทย์ ภุมมา เลขาธิการคณะกรรมการการเลือกตั้ง กล่าวชี้แจงกรณีออกหนังสือเวียนถึงผู้อำนวยการการเลือกตั้งประจำจังหวัดทั่วประเทศ เกี่ยวกับแนวทางการรับสมัครเลือกตั้งสมาชิกสภาองค์การบริหารส่วนตำบลและนายกองค์การบริหารส่วนตำบล ที่มีข้อสงสัยว่าสรุปแล้วผู้ที่อยู่ระหว่างการรักษาตัวจากการติดเชื้อโควิด-19 สามารถลงสมัครรับเลือกตั้ง อบต.ได้หรือไม่ พ.ต.อ.จรุงวิทย์ กล่าวว่า เจ้าหน้าที่ กกต.ไม่สามารถรู้ได้ว่าบุคคลใดป่วยเป็นโควิด จึงมีการตั้งจุดคัดกรองในวันรับสมัครและวันเลือกตั้ง หากพบว่ามีกลุ่มเสี่ยงก็ให้จัดสถานที่รับสมัครและเลือกตั้งไว้เฉพาะ เพื่อป้องกันการแพร่ระบาด แต่ไม่สามารถออกประกาศอย่างเป็นทางการได้ว่าผู้ที่ป่วยโควิด-19 ห้ามเดินทางออกมาสมัครหรือใช้สิทธิ์เลือกตั้ง เพราะ กกต.ไม่มีอำนาจขนาดนั้น เนื่องจากจะไปเป็นการจำกัดสิทธิ์ของบุคคล ส่วนหนังสือเวียนที่ระบุไว้ในช่วงท้ายเป็นการอ้างข้อมูลจาก กรมควบคุมโรค กระทรวงสาธารณสุข ว่าทางเจ้าพนักงานควบคุมโรคติดต่อมีอำนาจหน้าที่ตามมาตรา 34 พ.ร.บ.โรคติดต่อ 2558 ในการพิจารณาดำเนินการหรือออกคำสั่งเป็นหนังสือให้ผู้ที่เป็นโรคหรือผู้ที่มีเหตุอันควรสงสัยว่าเป็นโรค เข้ารับการแยกกักหรือกักกันตัว ณ สถานที่ที่เจ้าพนักงานควบคุมโรคกำหนดจนกว่าจะพ้นระยะการติดต่อของโรคหรือสิ้นสุดเหตุอันควรสงสัย เพื่อไม่ให้โรคดังกล่าวแพร่ออกไป ซึ่งไม่ใช่ประกาศของ กกต.เอง พ.ต.อ.จรุงวิทย์ ยังกล่าวชี้แจงว่าตามหลักของ พ.ร.บ.โรคติดต่อและ พ.ร.ก.ฉุกเฉิน จะควบคุม ผู้ป่วยโควิดอยู่แล้ว ห้ามพฤติกรรมที่สุ่มเสี่ยงทำให้เกิดการแพร่เชื้อ ดังนั้นจึงต้องอาศัยช่องทางนี้ในการควบคุมผู้ป่วย กกต. จะไปออกเป็นประกาศเองไม่ได้ “คนป่วยโควิดที่ไปรักษาที่โรงพยาบาล เขาออกมาไม่ได้อยู่แล้ว เราไม่ได้ไม่รับสมัคร แต่ถึงแม้เขาออกมาได้ เราก็ไม่รู้หรอก คนที่มาจึงต้องใส่แมสก์ตลอด แต่คนในตำบลอาจจะรู้ คนที่นั่งรับสมัครอยู่ไม่รู้หรอกว่าใครป่วยหรือไม่ป่วย ไม่รู้ได้ว่าคนนี้ถูกกักตัวแล้วหนีออกมา เพียงแต่ว่ามีจุดคัดกรองและหากอยู่ในกลุ่มเสี่ยง กกต.ก็จะแยกบุคคลเหล่านั้นออกมารับสมัครเป็นการเฉพาะ เพื่อป้องกันการแพร่ระบาด เจ้าหน้าที่ทำได้แค่นี้” พ.ต.อ.จรุงวิทย์ กล่าว ข่าวการเมืองCOVID-19กกต.เลือกตั้งท้องถิ่นเลือกตั้ง อบต.จรุงวิทย์ ภุมมาติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/QW_9Hs5lk94/95395,09_10_2021
เปิดตัว 'พรรคไทยภักดี' 'วรงค์' ประกาศพร้อมรับไม้ต่อตำแหน่งนายกจาก 'ประยุทธ์',"Submitted on Sat, 2021-10-09 17:06เปิดตัว 'พรรคไทยภักดี' พร้อมประกาศรับสมัครสมาชิกและว่าที่ผู้สมัคร ส.ส. จะระดมทุนด้วยการทำเสื้อยืด 1 ล้านตัว 'วรงค์' ประกาศพร้อมรับไม้ต่อตำแหน่งนายกจาก 'ประยุทธ์' 9 ต.ค. 2564 เว็บไซต์ไทยโพสต์ รายงานว่าที่อาคารชื่นฤทัยในธรรม จ.นนทบุรี พรรคไทยภักดี โดย นายแพทย์วรงค์ เดชกิจวิกรม หัวหน้าพรรค ถือฤกษ์ 09.09 น. แถลงเปิดตัวพรรคพร้อมประกาศรับสมัครสมาชิกและว่าที่ผู้สมัคร ส.ส. ซึ่งบรรยากาศเป็นไปอย่างคึกคัก มีบุคคลสำคัญทางการเมือง อาทิ นายถาวร เสนเนียม อดีตรมช.คมนาคม และส.ส.สงขลา พรรคประชาธิปัตย์ นพ.เหรียญทอง แน่นหนา ผู้อำนวยการโรงพยาบาลมงกุฎวัฒนะ นายอานนท์ ศักดิ์วรวิชญ์ อาจารย์คณะสถิติประยุกต์ สถาบันบัณฑิตพัฒนบริหารศาสตร์ นายไพฑูรย์ แก้วทอง อดีตรัฐมนตรีว่าการกระทรวงแรงงาน ดร.สุวินัย ภรณวลัย ประธานยุทธศาสตร์วิชาการ สถาบันทิศทางไทย นายสาธิต เซกัล อดีตแกนนำ กปปส. นางหฤทัย ม่วงบุญศรี หรืออุ๊ อดีตนักร้องดัง นายจักรพงษ์ กลิ่นแก้ว แกนนำกลุ่มศูนย์รวมประชาชนปกป้องสถาบัน (ศปปส.) พร้อมคณะร่วมยินดี นพ.วรงค์ กล่าวว่า ในช่วง 1 ปีเศษที่ผ่านมา มีกระบวนการล้มล้างสถาบัน โดยเห็นชัดเจนที่จาบจ้วงเบื้องสูง อ้างจะปฏิรูปสถาบัน เพื่อที่จะแก้ไข ม.112 และแก้ไขรัฐธรรมนูญทั้งฉบับ โดยใช้วิธีการยุยงปลุกปั่นเยาวชนจากอาจารย์ในมหาวิทยาลัย กระบวนการเหล่านี้ขยายใหญ่โต เชื่อมโยงทั้งในสถา นอกสภา องค์กรต่างประเทศ และเครือข่ายต่างประเทศ ที่ผ่านมาเราทำได้เพียง 2 อย่างคือเปิดเผยความจริงและพยายามใช้ข้อกฏหมาย แต่ทำแค่ 2 อย่างนั้นไม่เพียงพอ โดยสิ่งที่ต้องทำเพื่อให้เกิดความยั่งยืนต่อสถาบันหลักของชาติมากที่สุดคือ ประชาชนต้องอยู่ดีกินดี รัฐบาลต้องซื่อสัตย์ โปร่งใสและตรวจสอบได้ นพ.วรงค์ กล่าวต่อว่าปัญหาที่เป็นรากเหง้าของประเทศในอดีตที่ผ่านมาเกิดจากนักการเมือง นำไปสู่การปฏิวัติรัฐประหาร มีการตั้งคณะกรรมการยกร่างรัฐธรรมนูญขึ้นมา และจะเห็นได้ชัดว่าในรัฐธรรมนูญ 60 นั้น ระบุไว้ในหมวดของการเลือกตั้ง ว่าการเลือกตั้งในอดีตที่ใช้บัตร 2 ใบ ส.ส.ไม่ได้มาจากประชาชน แต่ ส.ส.คือตัวเเทนของพรรคการเมืองและนายทุนเจ้าของพรรค สิ่งที่ตนเศร้าใจคือ ขณะนี้ ส.ส.ในสภาคิดจะแก้ไขรัฐธรรมนูญแบบในอดีตที่สร้างปัญหาให้กับประเทศ ตนเสียดายผู้ใหญ่ที่เคารพนับถือและพยายามช่วย ที่บางครั้งก็ไม่เข้าในความซับซ้อนทางการเมือง ทูลเกล้าฯของร้อนๆไปให้สถาบันเบื้องสูง เพราะมองว่าสิ่งนี้เกิดขึ้นบนพื้นฐานที่ไม่เกิดขึ้น เป็นรัฐธรรมนูญลักไก่ ขัดหลักการอย่างชัดเจน และขัดรัฐธรรมนูญอย่างชัดเจน แต่ไม่เป็นไรถ้าทุกคนช่วยกันช่องทางก็ยังคงมี ทั้งการยืนศาลรัฐธรรมนูญ โดยยื่นผ่านผู้ตรวจการเเผ่นดิน ซึ่งตนของชวนประชาชนใช้สิทธิ์ร้องผ่านผู้ตรวจการเเผ่นดินตั้งแต่สัปดาห์หน้า ตาม ม.213 ของรัฐธรรมนูญ ""สิ่งที่ต้องเน้นย้ำคือการแก้ไขปัญหาการทุจริตคอร์รัปชัน เป็นปัญหารากฐานของประเทศเกิดมาตั้งแค่ พ.ศ. 2475 ที่คณะราษฎรปล้นพระราชอำนาจมา ไม่ยอมวางโครงสร้างรากฐานจนนำไปสู่การทุจริต ให้เงินสินบนมาจนถึงปัจจุบันนี้ พรรคไทยภักดีสัญญาว่าจะเข้าไปปราบโกง รวมไปถึงปฏิรูปตำรวจ ปฏิรูปการศึกษา ปฏิรูปราคาพืชผลทางการเกษตร โดยจะเห็นว่าปัญหาทุกอย่างเกิดจากการทุจริตคอรัปชั่นทั้งนั้น และขอยืนยันว่าพรรคไทยภักดี เป็นพรรคของประชาชนที่จะไม่ขอรับเงินทุนแบบผูกชาติ จะเอาเงินมาให้เป็นร้อยล้านก็ไม่เอา เพราะเชื่อว่านายทุนที่มีขนาดใหญ่เมื่อลงทุนแล้ว ก็ต้องมาหาผลประโยชน์จากประชาชนอีก เงินของคนพวกนี้แพ้เงินของประชาชน ไทยภักดีจะหารูปแบบในการระดมทุนไม่เหมือนพรรคการเมืองอื่น เราจะระดมทุนด้วยการทำเสื้อยืด 1 ล้านตัว ราคาก็แล้วแต่ประชาชน"" นพ.วรงค์ กล่าว นอกจากนี้ นพ.วรงค์ ยังประกาศพร้อมรับไม้ต่อตำแหน่งนายกรัฐมนตรีจาก พล.อ.ประยุทธ์ จันทร์โอชา แต่ย้ำว่า พล.อ.ประยุทธ์จะส่งไม้ต่อหรือไม่อยู่ที่เสียงของประชาชน และพร้อมสู้สนามเลือกตั้งในทุกกติกาไม่ว่าบัตรเลือกตั้งใบเดียว หรือบัตรสองใบ รวมถึงยืนยันจะส่งผู้สมัครรับเลือกตั้งครบทุกเขต ไม่ว่ากฎหมายจะกำหนด 350 เขต หรือ 400 เขต และเปิดเผยความคืบหน้าของพรรคในกระบวนการคัดเลือกผู้สมัครได้เกือบครบทั่วประเทศแล้ว และจะส่ง ส.ส.บัญชีรายชื่อ พร้อมกล่าวทักท้วงไปยัง พล.อ.ประยุทธ์ และนายวิษณุ เครืองาม รองนายกรัฐมนตรีฝ่ายกฏหมาย ที่นำร่างรัฐธรรมนูญเรื่องระบบเลือกตั้งบัตร 2 ใบ นำขึ้นทูลเกล้าทูลกระหม่อมถวาย ทั้งที่ยังอยู่ในกระบวนการยื่นศาลรัฐธรรมนูญวินิจฉัยความชอบด้วยกฎหมาย ถือเป็นการทูลเกล้าฯของร้อน รวมถึงหมายมุ่งที่จะยื่นตรงต่อศาลรัฐธรรมนูญหากผู้ตรวจการแผ่นดินมีมติไม่ส่งศาลวินิจฉัยชี้ขาด และชี้ว่าระบบเลือกตั้งบัตร 2 ใบ จะเป็นปัญหาทางการเมืองอย่างเช่นในอดีตที่ผ่านมา และจะนำไปสู่วิกฤตทางการเมืองของประเทศ ข่าวการเมืองพรรคไทยภักดีวรงค์ เดชกิจวิกรมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/ToiAHLibq_k/95396,09_10_2021
ศาลยกคำร้องเพิ่มเงื่อนไขประกัน 'ทิวากร' ม.112 ชี้ไม่มีพฤติการณ์หลบหนี จึงไม่มีเหตุกําหนดเงื่อนไขเพิ่มเติม,"Submitted on Sat, 2021-10-09 17:19ศูนย์ทนายความเพื่อสิทธิมนุษยชนเผยศาลขอนแก่นยกคำร้องขอเพิ่มเงื่อนไขประกัน 'ทิวากร' จำเลยคดี ม.112 ชี้ไม่มีพฤติการณ์หลบหนี จึงไม่มีเหตุกําหนดเงื่อนไขเพิ่มเติม ทิวากร วิถีตน | แฟ้มภาพ ศูนย์ทนายความเพื่อสิทธิมนุษยชน รายงานเมื่อวันที่ 6 ต.ค. 2564 ว่าศาลจังหวัดขอนแก่นนัดคุ้มครองสิทธิและตรวจพยานหลักฐาน คดีที่พนักงานอัยการจังหวัดขอนแก่นเป็นโจทก์ฟ้องทิวากร วิถีตน เกษตรกรชาวขอนแก่น ในข้อหาตามประมวลกฎหมายอาญา มาตรา 112, 116 และ พ.ร.บ.คอมพิวเตอร์ฯ กรณีโพสต์รูปตนเองใส่เสื้อ “เราหมดศรัทธาสถาบันกษัตริย์แล้ว” รวมทั้งโพสต์ 2 ข้อความ เรียกร้องให้สถาบันกษัตริย์ยุติการใช้มาตรา 112 และปล่อย 4 แกนนำราษฎร เมื่อ ก.พ. 2564 14.00 น. ศาลออกพิจารณาคดีที่ห้องคุ้มครองสิทธิฯ เริ่มด้วยการอธิบายสิทธิของจำเลยในคดีอาญาในการให้การและต่อสู้คดี รวมถึงโทษในคดีนี้ จากนั้นได้อ่านคำฟ้องของโจทก์ให้ทิวากรฟังโดยละเอียด ก่อนถามคำให้การและแนวทางต่อสู้คดีในเบื้องต้น ทิวากรให้การปฏิเสธ โดยรับว่าเป็นผู้โพสต์รูปและข้อความดังกล่าวจริง แต่มองว่าไม่ได้เข้าองค์ประกอบความผิดตามที่โจทก์ฟ้อง ศาลนัดพร้อมครั้งต่อไปเพื่อตรวจพยานหลักฐานในคดีในวันที่ 22 พ.ย. 2564 เวลา 09.00 น. ต่อมา อัยการได้แถลงว่า โจทก์ได้ยื่นคำร้องเมื่อวันที่ 15 มิ.ย. 2564 ขอให้ศาลเพิ่มเงื่อนไขการปล่อยชั่วคราวจำเลย ตามที่พนักงานสอบสวนในคดีมีหนังสือขอมา และศาลได้นัดไต่สวนคำร้องดังกล่าวเมื่อวันที่ 5 ก.ค. 2564 แต่ได้เลื่อนไต่สวนเนื่องจากทนายจำเลยติดว่าความในคดีอื่น จากนั้นได้เลื่อนอีกเนื่องจากสถานการณ์โควิด และศาลยังไม่ได้กำหนดวัดใหม่ ซึ่งพนักงานสอบสวนได้สอบถามความคืบหน้ากรณีดังกล่าวมา ศาลเห็นว่า โจทก์ จำเลย และทนายจำเลยอยู่พร้อมหน้ากันแล้ว จึงได้ไต่สวนคำร้องดังกล่าวในนัดนี้เลย โดยได้สอบถามโจทก์ถึงเหตุในการขอให้เพิ่มเงื่อนไขการปล่อยตัวชั่วคราวจำเลย โจทก์แถลงว่า หลังจากศาลอนุญาตให้ปล่อยชั่วคราวจําเลยแล้ว โจทก์ได้รับแจ้งจากพนักงานสอบสวน สภ.ท่าพระว่า จําเลยยังคงมีพฤติกรรมกระทําการที่ก่อความเสื่อมเสียต่อสถาบันพระมหากษัตริย์ เช่น โพสต์ข้อความลงในเฟซบุ๊กว่า “ระบบกษัตริย์-ศักดินาของไทยเป็นระบอบที่ชั่วร้าย ที่เป็นอันตราย และทําลายความเป็นมนุษย์ จําต้องปฏิรูป” รวมทั้งข้อความว่า “จําเลยขอเปิดอกคุยกับรัชกาลที่ 10 และพระเทพฯ เกี่ยวกับการอภิวัฒน์ประเทศไทยไปสู่ประชาธิปไตยที่สมบูรณ์” พนักงานสอบสวนจึงขอให้โจทก์ขอต่อศาลเพิ่มเงื่อนไขในการปล่อยตัวชั่วคราวของจําเลย โดยเพิ่มเงื่อนไขว่า ให้จําเลยงดเว้นการกระทําใด ๆ ที่ทําให้สถาบันพระมหากษัตริย์เสื่อมเสียพระเกียรติ อันเป็นการกระทําในลักษณะเดียวกันกับที่จําเลยถูกฟ้องเป็นคดีนี้ ด้านทิวากรแถลงว่า ได้โพสต์ข้อความตามคําร้องของโจทก์จริง แต่จําเลยแสดงความเห็นตามวิถีทางที่ถูกต้อง และเป็นเจตนาดีต่อสังคมและประเทศชาติ ต้องการสร้างพื้นที่การพูดคุยระหว่างคนที่เห็นต่าง ไม่ต้องการให้สังคมเกิดความปั่นป่วนวุ่นวาย ทนายจำเลยแถลงเพิ่มเติมว่า จดหมายของจำเลยที่มีถึงรัชกาลที่ 10 ตามคำร้องของโจทก์ ก็เป็นเช่นเดียวกับการถวายฎีกา ซึ่งอยู่ในวิสัยที่ประชาชนทั่วไปจะกระทำได้ ภายหลังเสร็จการไต่สวน ศาลมีคำสั่งยกคําร้องของโจทก์ ระบุว่า พิจารณาแล้วเห็นว่า หลังจากที่ศาลได้ไต่สวนโดยสอบถามโจทก์และจําเลยแล้ว จําเลยยอมรับว่าได้โพสต์ข้อความตามคําร้องของโจทก์จริง แต่จําเลยไม่มีเจตนาที่จะทําให้สถาบันพระมหากษัตริย์เสื่อมเสียพระเกียรติ และข้อความที่จําเลยโพสต์เป็นถ้อยคําที่สุภาพ ไม่ได้ส่อเจตนาไปในทางทําให้สถาบันพระมหากษัตริย์เสื่อมเสีย จึงเห็นว่า ศาลมีคําสั่งอนุญาตให้ปล่อยชั่วคราวจําเลย โดยที่จําเลยไม่มีพฤติการณ์หลบหนี จึงไม่มีเหตุที่จะกําหนดเงื่อนไขเพิ่มเติมให้จําเลย แต่อย่างไรก็ดี ศาลได้ว่ากล่าว ตักเตือน ให้คําแนะนําจําเลยตามสมควร ถึงการกระทําที่อาจตีความไปในทางที่หมิ่นเหม่ต่อการกระทําความผิดขึ้นอีก ข่าวการเมืองสิทธิมนุษยชนทิวากร วิถีตนม.112ศูนย์ทนายความเพื่อสิทธิมนุษยชนกระบวนการยุติธรรมติดตามประชาไทอัพเดท ได้ที่เฟซบุ๊ก https://fb.me/prachatai : ทวิตเตอร์ https://twitter.com/prachatai : LINE ไอดี = @prachatai",http://feedproxy.google.com/~r/prachatai/~3/HIngOlkBZNo/95397,09_10_2021
