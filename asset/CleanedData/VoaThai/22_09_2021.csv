title,summary,link,published
เรือดำน้ำพลังนิวเคลียร์จากความร่วมมือด้านความมั่นคงสหรัฐฯ-อังกฤษ-ออสเตรเลียจะท้าทายอำนาจจีนในมหาสมุทรแปซิฟิก,"ข้อตกลงหุ้นส่วนด้านความมั่นคงสามฝ่ายระหว่างสหรัฐฯ อังกฤษและออสเตรเลียที่มีชื่อว่า AUKUS เพื่อสร้างเรือดำน้ำพลังนิวเคลียร์ให้ออสเตรเลียใช้ประจำการได้ใน 14 ปีได้สร้างความขุ่นเคืองให้กับจีน


แต่นักวิเคราะห์ชี้ว่าเรื่องนี้จะช่วยเพิ่มบทบาทด้านความมั่นคงของออสเตรเลียในภูมิภาคอินโดแปซิฟิกขึ้น โดยข้อตกลงความร่วมมือด้านความมั่นคงระหว่างสามประเทศดังกล่าวซึ่งมีการประกาศเมื่อสัปดาห์ที่แล้วจะเป็นผลให้ออสเตรเลียสร้างเรือดำน้ำพลังนิวเคลียร์ได้อย่างน้อยแปดลำโดยอาศัยเทคโนโลยีของสหรัฐฯ ซึ่งเรือดำน้ำพลังนิวเคลียร์ที่ว่านี้จะมีความคล่องตัวมากขึ้น เดินทางได้เร็วขึ้นและสามารถหลบเลี่ยงการตรวจจับได้มากขึ้นด้วย


อย่างไรก็ตามอาจจะต้องใช้เวลาจนถึงปี 2578 หรืออีก 14 ปีต่อจากนี้กว่าที่ออสเตรเลียจะมีเรือดำน้ำดังกล่าวมาใช้งาน และโครงการความร่วมมือที่ว่านี้นอกจากจะทำให้จีนไม่พอใจแล้วยังเป็นผลให้ฝรั่งเศสขุ่นเคืองใจด้วย เพราะออสเตรเลียได้ยกเลิกโครงการซื้อเรือดำน้ำเครื่องยนต์ดีเซลจากฝรั่งเศสมูลค่าราวสี่หมื่นล้านดอลลาร์ทำให้ฝรั่งเศสเรียกทูตของตนประจำกรุงแคนเบอร์ราและกรุงวอชิงตันกลับประเทศเพื่อหารือเป็นการประท้วง


แต่ถ้าพูดถึงเรื่องเขี้ยวเล็บใหม่สำหรับกองทัพออสเตรเลีย นายเกรกอรี โพลลิง ผู้อำนวยการโครงการด้านความโปร่งใสทางทะเลในเอเชียของสถาบัน Center for Strategic and International Studies ในกรุงวอชิงตัน ดี.ซี. มองว่าในแง่ปฏิบัติการแล้วเรือดำน้ำพลังนิวเคลียร์นี้ย่อมทำให้จีนไม่พอใจ เพราะออสเตรเลียจะสามารถส่งยานใต้น้ำรุ่นใหม่นี้ไปประจำการที่จุดใดก็ได้ในทะเลจีนใต้หรือในทะเลจีนตะวันออกเป็นเวลานานขึ้น


ส่วนคุณมัลคอม เดวิส นักวิเคราะห์อาวุโสของสถาบัน Australian Strategic Policy Institute ในกรุงแคนเบอร์ราก็เสริมว่าเรือดำน้ำดังกล่าวอาจใช้เวลาเดินทางจากออสเตรเลียไปยังทะเลจีนใต้เพียงแค่หนึ่งวันเท่านั้น ทั้งยังอาจถูกส่งเข้าไปในอ่าวเบงกอล ทะเลอาหรับและบริเวณด้านตะวันตกเฉียงใต้ของมหาสมุทรแปซิฟิกได้ด้วย


อย่างไรก็ตามถึงแม้ออสเตรเลียจะยังไม่มีเรือดำน้ำพลังนิวเคลียร์ใช้งานทันทีและต้องรออีกราว 10 ปี แต่นายเกรกอรี โพลลิงก็ชี้ว่าเรื่องนี้เป็นการแสดงถึงท่าทีและความเต็มใจของออสเตรเลียที่จะเผชิญหน้ากับจีน รวมทั้งยังเป็นการสะท้อนแนวคิดเรื่องการกลับคืนสู่บทบาทระดับโลกของอังกฤษหลังจากที่อังกฤษแยกตัวออกจากสหภาพยุโรปด้วย


โดยข้อตกลงความมั่นคง AUKUS นี้ระบุให้มีการแบ่งปันเทคโนโลยีด้านการทหาร ระบบปัญญาประดิษฐ์ รวมทั้งควอนตัมเทคโนโลยีระหว่างสหรัฐ อังกฤษและออสเตรเลีย


ทางด้านนายมัลคอม เดวิส นักวิจัยของออสเตรเลียก็มองเช่นกันว่าเรือดำน้ำพลังนิวเคลียร์รุ่นใหม่จะช่วยเสริมขีดความสามารถด้านการป้องกันประเทศของออสเตรเลียเพื่อรับมือกับจีนซึ่งมีศักยภาพทางทหารเพิ่มมากขึ้น และตนเชื่อว่าการท้าทายด้านการทหารจากจีนนั้นเป็นเรื่องที่มีโอกาสเกิดขึ้นได้จริง ซึ่งรวมถึงโอกาสที่จะมีการใช้กำลังระหว่างสหรัฐฯ กับจีนในประเด็นปัญหาเรื่องไต้หวันในช่วงทศวรรษนี้เช่นกัน


ข้อตกลงด้านความมั่นคง AUKUS ดังกล่าวนี้มีขึ้นเพิ่มเติมจากความร่วมมือด้านความมั่นคงในภูมิภาคเอเชียแปซิฟิกระหว่างสี่ประเทศ คืออินเดีย ญี่ปุ่น ออสเตรเลีย และสหรัฐฯ หรือที่เรียกว่า the Quad ซึ่งมีมาได้ 16 ปีแล้ว และสำหรับกลุ่มความร่วมมือ AUKUS ครั้งนี้กระทรวงการต่างประเทศจีนได้แถลงโจมตีว่าเป็นเรื่องที่เป็นอันตรายต่อภูมิภาคอินโดแปซิฟิกซึ่งจะสร้างปัญหาต่อเสถียรภาพและสันติภาพในบริเวณดังกล่าว รวมทั้งจะทำให้เกิดการแข่งขันเพื่อสร้างสมอาวุธและบ่อนเซาะความพยายามลดอาวุธของนานาประเทศด้วย


และนายมัลคอม เดวิส นักวิเคราะห์ของออสเตรเลียได้เสริมว่าจีนอาจตอบโต้เรื่องนี้ด้วยการจำกัดสินค้านำเข้าบางอย่างจากออสเตรเลีย อย่างไรก็ตามขณะนี้รัฐบาลกรุงแคนเบอร์ราได้เตรียมหาตลาดใหม่ไว้ทดแทนสำหรับสินค้าออกที่สำคัญของตนคือถ่านหินกับไวน์แล้ว จากข้อขัดแย้งที่เคยมีขึ้นก่อนหน้านี้กับประเทศจีน


ที่มา: VOA",https://www.voathai.com/a/submarine-pact-china-ct/6240632.html,22_09_2021
การทำปุ๋ยจากร่างกายไร้วิญญาณ ทางเลือกใหม่เพื่อลดปัญหาสิ่งแวดล้อม,"LAFAYETTE, Colo. (AP) - Seth Viddal เจ้าของร่วมสถานจัดงานศพ The Natural Funeral ที่เมืองลาฟาแยตในรัฐโคโลราโดและพนักงานได้ร่วมกันสร้าง ""พาหนะ"" หรือโลงศพชนิดพิเศษที่หวังว่าจะช่วยนำไปสู่ยุคของการฝังศพที่เป็นมิตรต่อสิ่งแวดล้อมมากขึ้น หรือการจัดการกับศพมนุษย์ด้วยวิธีทางธรรมชาติ ที่เรียกว่าการเปลี่ยนร่างกายมนุษย์ที่ไร้วิญญาณแล้วให้เป็นปุ๋ย




Viddal กล่าวว่าวิธีการดังกล่าวเป็นกระบวนการทางธรรมชาติที่ร่างกายจะกลับคืนสู่สภาวะของธาตุต่างๆ ในช่วงเวลาสั้นๆ เขาเปรียบวิธีการนี้ว่าเหมือนกับการทำปุ๋ยหมักด้วยเศษอาหารและของเสียในสวนหลังบ้าน แต่วิธีนี้คือการทำปุ๋ยด้วยร่างกายมนุษย์ในสิ่งบรรจุขนาดใหญ่ ใต้สภาพแวดล้อมที่มีการควบคุม


เมื่อวันที่ 7 กันยายน โคโลราโดเป็นรัฐที่สองต่อจากรัฐวอชิงตันที่อนุญาตให้ร่างกายมนุษย์ย่อยสลายและกลายสภาพเป็นปุ๋ยด้วยวิธีธรรมชาติได้ ส่วนรัฐโอเรกอนจะอนุญาตให้ใช้วิธีการนี้ในเดือนกรกฎาคมปีหน้า โดยที่รัฐวอชิงตันขณะนี้มี 3 บริษัทที่มีใบอนุญาตให้เปลี่ยนร่างกายมนุษย์ให้เป็นปุ๋ย และได้ดำเนินการมาแล้วกับ 85 ร่างตั้งแต่กฎหมายนี้มีผลบังคับใช้เมื่อเดือนพฤษภาคมปี 2020 และขณะนี้มีผู้ลงชื่อขอใช้บริการนี้มากกว่า 900 ราย เนื่องจากการทำศพด้วยวิธีทางธรรมชาติดังกล่าวกำลังได้รับความนิยมมากขึ้น


Viddal ได้เสนอทางเลือกนี้ต่อสภานิติบัญญัติแห่งรัฐโคโลราโด และเริ่มสร้างโลงศพต้นแบบหลังจากที่ร่างกฎหมายได้รับอนุมัติไม่นาน ซึ่งจากการออกแบบที่ใช้อยู่ในรัฐวอชิงตัน โลงศพเพื่อสร้าง ""ปุ๋ยจากมนุษย์"" นี้จะเป็นลังไม้บุฉนวนที่มีความยาวประมาณ 7 ฟุต (2 เมตร) กว้าง 3 ฟุต และลึก 3 ฟุต บุด้วยวัสดุกันน้ำและยัดด้วยขี้เลื่อยและฟาง ทั้งยังมีแกนล้อขนาดใหญ่ทั้งสองข้างเพื่อช่วยให้โลงไม้นี้เคลื่อนไปมา ทำให้เกิดออกซิเจน การเขย่า และการดูดซึมที่จำเป็นสำหรับทำให้ซากศพเน่าเปื่อยผุพัง


หลังจากผ่านไปประมาณ 3 เดือน ภาชนะหรือโลงพิเศษดังกล่าวจะถูกเปิดออกและ ""ดิน"" ที่เกิดขึ้นจะถูกกรองเพื่อแยกอุปกรณ์ทางการแพทย์ เช่น อวัยวะเทียม เครื่องกระตุ้นหัวใจ หรือข้อต่อเทียม ส่วนกระดูกขนาดใหญ่ที่เหลือจะถูกบดให้เป็นผงและนำกลับไปหมักในโลงต่ออีกสามเดือน ส่วนฟันจะถูกเก็บออกไปเพื่อป้องกันการปนเปื้อนจากสารปรอทที่ใช้ในการอุดฟัน


ทั้งนี้ โลงจะต้องมีอุณหภูมิถึง 131 องศาฟาเรนไฮต์ (55 องศาเซลเซียส) เป็นเวลา 72 ชั่วโมงติดต่อกันเพื่อฆ่าเชื้อแบคทีเรียและเชื้อโรค โดยอุณหภูมิที่สูงจะเกิดขึ้นเองตามธรรมชาติในระหว่างการย่อยสลายของร่างกายในโลงปิดสนิท


ภายในหกเดือน ทั้งศพผู้เสียชีวิต ขี้เลื่อย และฟางจะย่อยสลายกลายเป็นดินที่มากพอที่จะบรรจุลงในกระบะของรถปิคอัพ สมาชิกในครอบครัวสามารถเก็บดินนี้ไปโปรยในสวนของตน แต่กฎหมายของโคโลราโดห้ามไม่ให้ขายและใช้ดินนี้ในเชิงพาณิชย์ และอนุญาตให้เฉพาะสถานจัดงานศพและฌาปนสถานที่มีใบอนุญาตเท่านั้นที่สามารถจัดการกับศพด้วยวิธีนี้ได้


สถานจัดงานศพ The Natural Funeral คิดค่าใช้จ่าย 7,900 ดอลลาร์สำหรับการทำศพแบบนี้ เทียบกับการฌาปนกิจซึ่งมีค่าใช้จ่าย 2,200 ดอลลาร์ แต่ Viddal บอกว่าการฝังศพและบริการแบบดั้งเดิมในนครเดนเวอร์อาจมีค่าใช้จ่ายถึง 10,000 ดอลลาร์ ทั้งนี้ทางบริษัทของเขายังไม่ได้เริ่มทำปุ๋ยจากร่างกายของมนุษย์ แต่ก็มีหลายคนที่ลงทะเบียนและชำระค่าบริการล่วงหน้าไปแล้ว


อย่างเช่น AJ Killeen วัย 40 ปี จากเมืองโบลเดอร์ แสดงความสนใจที่จะให้ร่างกายของเขากลายเป็นปุ๋ยเมื่อเขาเสียชีวิตลงแม้ว่าเขาจะอายุยังน้อยอยู่ก็ตาม เพราะหลังจากที่เกิดอุบัติเหตุทางรถยนต์เมื่อ 2-3 ปีก่อน แพทย์พบว่า Killeen เป็นโรคหัวใจ ซึ่งทำให้เขาคิดเกี่ยวกับสิ่งที่จะเกิดขึ้นกับร่างกายของเขาหลังจากที่เขาตายไป และการเปลี่ยนร่างกายให้เป็นปุ๋ยก็ดูจะเป็นวิธีที่ธรรมชาติดี


Killeen เป็นหนึ่งในผู้คนที่มีมากขึ้นเรื่อยๆ ซึ่งพิจารณาทางเลือกของการจัดการกับร่างกายที่ไร้ลมหายใจแล้วแบบธรรมชาติ โดยเฉพาะอย่างยิ่งตั้งแต่เริ่มมีการระบาดใหญ่ และเขาคิดว่าทางเลือกนี้จะเป็นที่ยอมรับมากขึ้นเมื่อผู้คนก้าวข้ามความรู้สึกขยะแขยงไปได้


แต่องค์การศาสนาแห่งหนึ่งคือ The Colorado Catholic Conference คัดค้านร่างกฎหมายนี้โดยกล่าวว่า การนำร่างกายไปทำปุ๋ย “ไม่ได้ส่งเสริมศักดิ์ศรีความเป็นมนุษย์” และพระของศาสนายิวบางคนก็คัดค้านในเรื่องนี้ โดยกล่าวว่าเป็นการละเมิดกฎหมายศาสนาของชาวยิว ส่วนผู้คัดค้านคนอื่นๆ กังวลว่ายังไม่มีการศึกษาวิจัยเพียงพอว่าปุ๋ยที่ได้จากกระบวนการนี้จะปนเปื้อนดินหรือไม่ และไม่มีทางที่จะป้องกันไม่ให้ผู้คนนำไปใช้ในสวนผักในครัวเรือนได้


อย่างไรก็ตาม แม้ว่าจะมีการคัดค้านในเรื่องนี้ แต่หลายๆ รัฐก็กำลังพิจารณาทางเลือกนี้ เนื่องจากชาวอเมริกันเริ่มเปิดรับทางเลือกสำหรับชีวิตหลังความตายกันมากขึ้น


ที่มา: AP",https://www.voathai.com/a/green-body-composite/6240623.html,22_09_2021
ตาลิบัน ยืนยัน อัลเคดา-ไอเอส ไม่ได้ปฏิบัติการอยู่ในอัฟกานิสถาน,"กลุ่มตาลิบัน ยืนยัน ไม่มีกลุ่มอัลเคดาและกลุ่มรัฐอิสลาม (ไอเอส) ปฏิบัติการอยู่ในอัฟกานิสถาน อย่างที่รัฐบาลสหรัฐฯ แสดงความกังวลออกมา พร้อมชี้ ประเด็นดังกล่าวคือ “แผนโฆษณาชวนเชื่อโคมลอย” ของสหรัฐฯ


ในระหว่างการแถลงข่าวในวันอังคาร ซาบิฮัลเลาะห์ มูจาฮิด โฆษกรัฐบาลตาลิบัน ปฏิเสธประเด็นเกี่ยวกับกลุ่มก่อการร้ายที่อาจแฝงตัวเข้ามาปฏิบัติการในประเทศเอเชียใต้แห่งนี้ แม้ว่าเมื่อไม่กี่วันก่อน กลุ่ม ISIS-K ซึ่งเป็นกลุ่มแนวร่วมของกลุ่มไอเอส จะเพิ่งออกมาประกาศความรับผิดชอบต่อเหตุวางระเบิดหลายจุด ที่พุ่งเป้าไปยังกลุ่มนักรบตาลิบัน ในจังหวัดนันการ์ฮาร์ ทางภาคตะวันออกของประเทศ ในช่วงสุดสัปดาห์ที่ผ่านมา


เมื่อไม่นานมานี้ เจ้าหน้าที่หน่วยข่าวกรองสหรัฐฯ เพิ่งออกมาเตือนว่า กลุ่มอัลเคดาและกลุ่มไอเอส กำลังมุ่งหน้าที่จะเข้าไปก่อเหตุในอัฟกานิสถาน เพราะรู้สึกฮึกเหิมขึ้น หลังกลุ่มตาลิบันเข้ายึดอำนาจการปกครองประเทศนี้สำเร็จเมื่อ 5 สัปดาห์ก่อน


อย่างไรก็ดี มูจาฮิด ประณามการก่อเหตุรุนแรงที่ทำให้มีผู้เสียชีวิตมากมายในจังหวัดนันการ์ฮาร์ พร้อมยืนยันว่า กลุ่มตาลิบันมุ่งมั่นที่จะจัดการกับการใช้ความรุนแรงทั้งหลาย และย้ำว่า กลุ่ม ISIS-K นั้นไม่ใช่เป็นภัยคุกคามใหญ่โตเท่าใด ทั้งยังไม่ได้มีความเกี่ยวข้องกับกลุ่ม ISIS-K ที่ปฏิบัติการอยู่ในประเทศซีเรียและประเทศอิรักด้วย


นอกจากการโจมตีในช่วงสุดสัปดาห์ที่ผ่านมาแล้ว กลุ่ม ISIS-K ยังประกาศตนเป็นผู้อยู่เบื้องหลังการโจมตีด้วยมือระเบิดพลีชีพที่สนามบินกรุงคาบูลเมื่อเดือนที่แล้ว ซึ่งส่งผลให้เจ้าหน้าที่ทหารสหรัฐฯ 13 นาย และพลเรือนชาวอัฟกันเกือบ 170 คนต้องเสียชีวิตไป",https://www.voathai.com/a/taliban-alqaida-islamic-state-afghanistan-us-intelligence-warning/6238671.html,22_09_2021
ชาวนครเมลเบิร์นชุมนุมประท้วงต่อต้านมาตรการควบคุมการระบาดโควิด-19,"ประชาชนนับร้อยในนครเมลเบิร์น ประเทศออสเตรเลีย ออกมาชุมนุมบนท้องถนนในวันอังคาร เพื่อประท้วงต่อต้านการดำเนินมาตรการควบคุมการระบาดของโควิด-19 ที่รัฐบาลบังคับใช้กับอุตสาหกรรมการก่อสร้าง


ทางการนครเมลเบิร์น ซึ่งเป็นเมืองที่มีขนาดใหญ่ที่สุดของประเทศ สั่งปิดพื้นที่โครงการก่อสร้างทั้งหมดเป็นเวลา 2 สัปดาห์ เนื่องจากความกังวลว่า การเคลื่อนย้ายของคนงานก่อสร้างนั้นคือ ปัจจัยที่ทำให้การแพร่กระจายโควิด-19 รุนแรงขึ้น


ภายใต้คำสั่งของรัฐบาลเมือง คนงานก่อสร้างต้องได้รับวัคซีนโควิด-19 แล้วอย่างน้อย 1 เข็มก่อนจะได้รับอนุญาตให้กลับเข้าทำงานอีกครั้ง


ล่าสุด รัฐวิกตอเรีย ซึ่งเป็นที่ตั้งของนครเมลเบิร์น รายงานตัวเลขผู้ป่วยใหม่จำนวน 603 รายในวันอังคาร ซึ่งเป็นตัวเลขรายวันสูงที่สุดนับตั้งแต่ต้นปีมา


ขณะเดียวกัน นายกรัฐมนตรี จาซินดา อาร์เดิร์น ของนิวซีแลนด์ ประกาศในวันอังคารว่า จะมีการขึ้นค่าปรับสำหรับผู้ที่ละเมิดมาตรการควบคุมและป้องกันการระบาดของโคโรนาไวรัสตั้งแต่เดือนพฤศจิกายนเป็นต้นไป โดยผู้ที่จงใจละเมิดมาตรการต่างๆอาจต้องโทษค่าปรับสูงสุดถึง 8,400 ดอลลาร์ ซึ่งเพิ่มจากอัตรา 2,800 ดอลลาร์ ในปัจจุบัน และยังอาจต้องโทษจำคุกสูงสุดถึง 6 เดือนด้วย


ในส่วนของธุรกิจที่ละเมิดมาตรการต่างๆ ค่าปรับสูงสุดนั้นอยู่ที่ 10,500 ดอลลาร์


นายกรัฐมนตรี อาร์เดิร์น กล่าวว่า ความสำเร็จในการรับมือโคโรนาไวรัสของนิวซีแลนด์นั้นมาจากความเป็นจริงที่ประชาชนให้ความร่วมมือเป็นหลัก แต่กลับยังมีผู้ที่คิดแปลกแยกทำการแหกกฎและทำให้ผู้อื่นตกอยู่ในความเสี่ยงแทน",https://www.voathai.com/a/melborne-protest-covid19-restrictions-newzealand/6238614.html,22_09_2021
ตาลิบัน แต่งตั้งรัฐมนตรีช่วยเพิ่ม-ตอกย้ำจัดตั้งรัฐบาลชายล้วน,"กลุ่มตาลิบันประกาศรายชื่อรัฐมนตรีช่วยหลายตำแหน่งเพิ่มเติมในวันอังคาร โดยไม่มีผู้ถูกเสนอชื่อที่เป็นผู้หญิงแม้แต่คนเดียว แม้ประชาคมโลกจะแสดงความผิดหวังต่อการที่รัฐบาลตาลิบันนั้นมีแต่ผู้ชายเท่านั้นก็ตาม


ในระหว่างการแถลงข่าวที่กรุงคาบูล ซาบิฮัลเลาะห์ มูจาฮิด โฆษกรัฐบาล นำเสนอรายชื่อรัฐมนตรีช่วยหน้าใหม่ ซึ่งตอกย้ำจุดยืนของกลุ่มตาลิบันที่ไม่ให้ความสำคัญกับคำสัญญาของตนที่จะจัดตั้งรัฐบาลที่เปิดกว้างและส่งเสริมสิทธิสตรี


นับตั้งแต่เกิดเหตุยึดอำนาจจากรัฐบาลพลเรือนอัฟกันมา ประชาคมโลกออกมาเตือนว่า จะตัดสินกลุ่มตาลิบันจากการกระทำของทางกลุ่ม และการยอมรับรัฐบาลที่ตาลิบันทำการจัดตั้งนั้นจะโยงกับวิธีที่กลุ่มๆ นี้ปฏิบัติต่อผู้หญิงและชนกลุ่มน้อยด้วย


เมื่อครั้งที่กลุ่มตาลิบันปกครองอัฟกานิสถานในช่วงปลายทศวรรษที่ 90 ผู้มีอำนาจในยุคนั้นสั่งห้ามไม่ให้เด็กผู้หญิงและสตรีเข้าเรียนในโรงเรียน และทำงานหาเลี้ยงชีพ รวมทั้งไม่ให้ออกไปใช้ชีวิตภายนอกบ้านด้วย


ในครั้งนี้ กลุ่มตาลิบันประกาศว่า รัฐบาลชุดที่ตนจัดตั้งนั้นเป็นรัฐบาลรักษาการ ซึ่งเป็นสัญญาณที่ชี้ว่า อาจมีการเปลี่ยนแปลงได้ แต่ทางกลุ่มยังไม่ได้เปิดเผยว่า จะมีการจัดการเลือกตั้งหรือไม่ในอนาคต


โฆษก มูจาฮิด ยังออกโรงปกป้องรายชื่อคณะรัฐมนตรีรัฐบาลตาลิบันด้วยการระบุว่า ทางกลุ่มได้เชิญสมาชิกชนกลุ่มน้อย เช่น กลุ่มฮาซาราส มาร่วมรัฐบาลด้วยแล้ว และอาจจะมีการเสนอชื่อผู้หญิงเข้าร่วมในลำดับต่อไป",https://www.voathai.com/a/taliban-deputy-ministers-government-inclusive-women-rights/6237682.html,22_09_2021
